...
Fortunatamente stamane sono sfebbrata, altrimenti non avrei potuto salire a bordo della Fosegrin, e chissà cosa sarebbe successo in tal caso... Come avrebbero fatto i miei piccoli tesori a viaggiare senza la mia supervisione? Ancora non so come abbia preso quell'influenza, sono sempre stata meticolosa in fatto di salute e igiene, soprattutto per evitare di contagiare le bambine.

Salomea è stata di pessimo umore tutto il giorno, e si rifiuta di dirmi il perché. Durante la notte, quando l'ho rimboccata, si è coperta la testa con la coperta e mi ha dato le spalle borbottando. Che sia arrabbiata con me? Probabilmente si sente a disagio per la mancanza delle comodità di casa. Ma la dolce e piccola Salme, beh, lei è un'altra storia. Mi ha chiesto scusa a nome di sua sorella, e mi ha detto di non prenderla a cuore. Come se potessi! Nel mio cuore c'è spazio solo per l'amore per queste due bambine!

Proprio quando stavo per chiudere la porta, Salme mi ha sussurrato: "Signorina Vedrana, può promettermi una cosa?" Le ho detto di sì, naturalmente. A quelle due bambine, che avevano lasciato la loro casa e il loro padre per viaggiare da sole, avrei promesso qualsiasi cosa.
"Torni nella sua cabina, e mi prometta che non metterà piede fuori finché non sarà sorto il sole".

Ho chiuso la porta in tutta fretta. Ero così sopraffatta dalle emozioni che ho quasi pianto. Salme era preoccupata per la mia salute! Non appena avrò finito di scrivere sul mio diario, farò esattamente come ha detto lei e dormirò fino al sorgere del sole.
...