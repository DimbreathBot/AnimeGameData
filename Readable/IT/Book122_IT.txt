Il giovane osservò i frammenti di luna riflessi sulle increspature dell'acqua e riversò il proprio cuore nella sorgente.
La fata imparò a conoscerlo grazie alle sue parole.
E l'autostima del ragazzo crebbe grazie al suo silenzio.

La fata della sorgente capì vagamente che al mondo c'erano altre cose belle, oltre al chiaro di luna e alla frutta, e che nelle tenebre c'era ben altro a parte le nuvole.
Il ragazzo le parlò delle foreste e degli alberi, delle città e delle mura, e condivise con lei gioie, dolori e paure.
Ascoltandolo, la fata si innamorò del mondo imperfetto in cui era nata.

Quando il ragazzo si sentiva demoralizzato per la propria impotenza, la fata della sorgente gli asciugava le lacrime in silenzio e con dolcezza. Quelle lacrime l'aiutavano a capire un po' di più il mondo esterno alla sorgente.
Le lacrime fluivano nell'acqua e la fata le purificava, trasformandole in un dolce nettare che gli donava bei sogni. Il ragazzo si dimenticava del dolore provato da sveglio, e in sogno incontrava la fata silenziosa alla sorgente.

Ogni volta che accadeva, sorrideva anche la fata addormentata nella sorgente inzuppata dal chiaro di luna.
La rugiada fresca nutriva i sogni del ragazzo, e i suoi sogni rinvigorivano l'anima sola della fata.
Durante quei sogni, la fata raccontava al ragazzo del lontano regno di Hydro. Narrò della propria terra natia blu zaffiro, cantò dell'esilio e della conseguente nostalgia di casa, sospirò per la lontananza e il senso di appartenenza. Nei sogni, era il ragazzo ad ascoltare in silenzio, a piangere per i suoi problemi e a gioire della sua felicità.

Col tempo, i ricordi e i sogni del ragazzo insegnarono alla fata a parlare.
I due divennero amici che condividevano ogni cosa.