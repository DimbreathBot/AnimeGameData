Sebbene Sanhaj avesse accettato il tradimento del fratello, il suo cuore onesto era colmo di angoscia e incertezza per aver ingannato il Signore dei crocevia. Pertanto, nei suoi sogni turbati, Sanhaj rivelò il piano del fratello.
La Madre dei sogni allungò le braccia nere come la notte, stringendo Sanhaj in un abbraccio e baciandolo sulla fronte. Nel silenzioso sogno oscuro, aveva già perdonato i crimini di Sanhaj. Anzi, come ricompensa per la sua onestà, gli versò del vino di funghi misterioso in una coppa d'ossidiana e gliela porse.
Tuttavia, in quel momento, Kompore entrò nella tenda del fratello e gli strinse una corda intorno al collo mentre dormiva: sapeva bene che Sanhaj avrebbe rivelato il piano al Signore dei crocevia.
E così, prima che il Signore dei sogni potesse avvertirlo, Sanhaj trovò la fine per mano del proprio fratello. La coppa d'ossidiana contenente il vino di funghi gli scivolò dalle mani, macchiandogli il petto e la corda insanguinata che gli cingeva il collo.
Quel grave crimine suscitò l'ira del Signore dei crocevia, che pianse la perdita di Sanhaj. Egli scagliò quindi una maledizione su Kompore: suo fratello Sanhaj, ucciso così barbaramente, sarebbe resuscitato in lui e avrebbe profetizzato tutta la sua sorte. Da quel momento in poi, tutti coloro che aveva ingannato e ucciso sarebbero rimasti impressi per sempre nella sua memoria; ogni bugia pronunciata, suo fratello gliel'avrebbe ripetuta mille volte all'orecchio. Kompore ottenne così il dono del vino di funghi, ma si macchiò di un peccato e una maledizione indelebili.
Così Kompore acquisì un nuovo nome: Sanhaj Kompore. Solo molto tempo dopo, quando Tenoch radunò degli eroi per l'ultima battaglia contro il nero torrente selvaggio, trovò finalmente un modo per redimersi... Ma questa è un'altra storia. Ahah, tuttavia, poiché molti membri della tribù hanno visto il sorriso mistificatore di Sanhaj Kompore fendere la notte buia, anche dopo quel giorno decisivo di battaglia... questa storia per loro non è altro che l'ennesima battuta o indovinello di Sanhaj Kompore.