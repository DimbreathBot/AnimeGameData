หลังจากเสียงเปียโนดังขึ้น แมวขนยาวที่แต่งองค์ทรงเครื่องจัดเต็มก็ปรากฏตัวขึ้น
"โอ๊ะโอ เจ้าตัวเล็กนี่นะ ลงจากรถม้าปุ๊บก็หายไปเลย ที่แท้ก็ไปอาบน้ำแต่งตัวมานี่เอง!" นายท่านมองแมวของตัวเองด้วยความประหลาดใจระคนภาคภูมิใจ
ผ้าไหมสีขาวตรงหางแมวขนยาวประดับด้วยดอก Cecilia สีขาวบริสุทธิ์ดุจหิมะในฤดูใบไม้ผลิ
"แปะแปะ... แปะแปะ..." เหล่าแมวพากันปรบมืออย่างพร้อมเพรียง
"สวยจังเลย..."
Perroux วางมีดและส้อมที่ถืออยู่ลงอย่างอดไม่ได้
"ฟึ่บ...ฟึ่บ..." เหล่าแมวเหมียวแหวกผ้าม่านออก
แมวลายเสือผูกหูกระต่ายสวมหมวกทรงสูง หนวดและขนหูถูกตัดแต่งเรียบร้อย ก้าวเดินอย่างองอาจเยี่ยงอัศวินเข้าไปรับเจ้าสาวของตน
แมวแขนลายที่อยู่ด้านหลังตัวสั่นเทาด้วยความเร่งรีบ ห่อสัมภาระบนไหล่ตกลงมาแล้วอ้าออก เผยให้เห็นของขวัญที่จะมอบให้คู่บ่าวสาวแมวข้างใน
ม้วนไหมพรมหลากสี ตุ๊กตาหนูผ้าที่ส่งเสียงได้เมื่อบีบ ลูกโป่งรูปนกที่เป่าลมจนอ้วนกลม และตั๋วเรือไปยังศาลเจ้าแมวในดินแดนอันไกลโพ้นที่เตรียมพร้อมไว้อยู่ก่อนแล้ว...

"เดี๋ยวก่อน!"
เสียงอันเยียบเย็นและเข้มงวดดังมาจากด้านบน ขัดจังหวะความสุขของเหล่าแมวเหมียว
นายท่านสร่างเมาแล้ว เขาลุกขึ้นยืนโงนเงน ชี้ไปที่แมวลายเสือ
"เจ้านี่ เป็นแมวจรจัดที่ชอบมานอนอยู่ข้างหน้าต่างบ้านฉันไม่ใช่เหรอ? ฉันจำแกได้นะ แกน่ะชอบด้อม ๆ มอง ๆ เข้ามาในบ้านด้วยเจตนาที่ไม่ดี...
"ไหนว่าเป็นแมวล้ำค่าจากต่างแดนของมาดามไม่ใช่เหรอ? แล้วมาดามอยู่ที่ไหนกันล่ะ?
"ของเล่นแมวพวกนี้... โอ้โห นี่มันของบ้านฉันนี่นา พวกแกขโมยมาตั้งแต่เมื่อไหร่? ผ้าไหมกับไวน์ชั้นดีพวกนี้ ก็ขโมยมาหมดเลยใช่มั้ย?"
"คุณพ่ออย่าเพิ่งโมโหสิคะ..." แมวขนยาวรีบออดอ้อน
"ใช่แล้วครับ คุณพ่อ ผมจะดูแลเธออย่างดีแน่นอน..." แมวลายเสือพูดอย่างไม่ใส่ใจ
เสียงเรียก "คุณพ่อ" ทั้งสองครั้งนี้ทำให้นายท่านโมโหเสียแล้ว
"หุบปากไปเลย!!
"แมวจรจัดที่ไม่รู้หัวนอนปลายเท้าแถมยังไม่ใช่พวกเลือดบริสุทธิ์แบบนี้ จะคู่ควรแต่งงานกับแมวขนยาวของฉันได้ยังไงกัน!
"ยังมีเจ้าหนุ่มที่อ้างตัวว่าเป็นคนขับรถของมาดาม Von Frigga อะไรนั่นอีก ...
"นายเองก็ร่วมขบวนการหลอกลวงกับแมวจรจัดพวกนี้ด้วยใช่มั้ย? ขอฉันดูหน่อยสิว่าใต้หน้ากากของนายคือใครกันแน่..."
นายท่านย่างสามขุมเข้ามาหา Perroux และกำลังจะดึงหน้ากากที่อยู่บนหน้าของเขาออก
เลือดทั่วทั้งร่างของ Perroux กระจุกอยู่ด้วยกันราวกับถูกแม่เหล็กดูดเข้าไป
"หนีเร็ว รีบหนีเร็ว" เสียงคนตัวเล็ก ๆ ที่แย่งกันพูดดังก้องอยู่ในหู Perroux ใจเต้นเร็วดั่งกับเสียงรัวกลอง ทว่าขาทั้งสองข้างกลับแข็งทื่อ ทำยังไงก็ขยับไม่ได้เลยสักก้าว
"แย่แล้ว ๆ" Perroux หลับตาลงด้วยความสิ้นหวัง แต่สายตาพลันเหลือบไปเห็นว่าบนแก้มของตนมีบางสิ่งที่เป็นเส้นกำลังสั่นระริก
อ๊ะ! บนแก้มของ Perroux เริ่มมีหนวดแมวสีขาวราวกับหิมะงอกออกมาทีละเส้น
Perroux กระดิกหู หูนั้นทั้งเรียวแหลมและเฉียบคม ร่างกายของเขาโก้งโค้งโดยไม่รู้ตัว ก่อนจะร้อง "เมี้ยว..." ออกมา
ก่อนที่จะถูกนายท่านจับได้ Perroux ก็รีบมุดหนีไปอยู่ใต้โต๊ะอย่างว่องไว