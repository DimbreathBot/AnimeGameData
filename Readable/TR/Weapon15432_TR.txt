
Bunlar, tüm suların nizamının henüz pirinç gibi kalıplara dökülmediği, geçmişin barbar hükümdarlarının medeniyet kisvesine bürünmeye çalıştığı yıllardı.
Bu lordlar, tıpkı Göldeki Işık kılıcının önünde farklı niyetlerle yemin ettikleri gibi, soylu unvanlar için mor cübbelerini değiştirmiş, yasaları ve adaleti kendi keyiflerine göre yorumlamaya başlamışlardı.
Açık Deniz krallıkları ve kahramanlarının soyu cömert ve hayırsever insanlarla doluydu, lakin hırslı entrikacılar ve gölgelerde cirit atan bencil açgözlülüğün kötü tohumları da yok değildi.
Servet ve güç için duydukları çılgın arzuyu sadakat maskesiyle örten, yoksulların acısını ve kinini kadehteki kırmızı şarap gibi yudumlayanlar da vardı.

"Evet, biliyorum! O müthiş şehrin çekişmelerine karışmamamız konusunda bizi uyaran, aksi takdirde kılıçlarımızın kardeş kanıyla lekeleneceğini söyleyen Altın Avcı'nın koyduğu yasağın gayet farkındayım!"
"Fakat söyleyin bana, dürüst insanlara çamur atan haydutların ve güçsüzleri sömüren şeflerin, masumları katleden iblislerden ne farkı var?"
"Dostlarım, Remuria'nın çocukları, yoldaşlarım, lütfen beni dinleyin! Adaleti sağlamak bizim amacımız, bizi bağlayan prangalar değil."
"Fakat o acı denizine bakıp yine de soylu adlarınıza leke sürmek istemiyorsanız o halde bugünden itibaren adım Walter olmasın ve artık Avımızdan azat edin beni."

Böylelikle imparatorluğun bir evladı, bir zamanlar Açık Deniz'in kuzey bölgelerine hükmedenlerin ahfadına yeniden savaş açtı.
Fakat bu kez, vaktiyle istilacı olanların soyu, yoksulların yanında yer almıştı.
Altın Avcı'nın mirası olan uzun kılıcın yerine, yoldaşlarının hor gördüğü kısa yayı kullanmaya başlamıştı
ve bir gölge misali o yüksek salonlarda dolaşarak, darağacının ilmiğini kanla boyuyordu.
Bu ince avcı, korkunç canavarlarla yüz yüze savaşmakta iyi değildi ama kötüleri öldürmekte ustaydı.
Kara altının kanlı şölenlerinde şarap için kavga gürültü eksik olmaz, o dönemin prensleri de çatışma ve kargaşadan geri durmazdı.
Ancak ölümün o ani sessizliği ve düzenli alameti, kurbanlarına dehşetin en büyüğünü yaşatacaktı...

...

Belki de bunların hepsi faydacı bir yaklaşımın ürünüydü. Bunca soylunun hayatını sessizce sona erdiren teknikler,
zalimlerin gırtlağını hedef alan oklar, takip edilmekten kurtulmak için atılan adımlar...
Walter ailesinin haini cezalandırılıp mor cübbelilerin entrikalarıyla aklansa ve sponsorlu operalarda Hayalet Avcılarının emektar infazcısı olarak anılıp
dişleri sökülmüş, zararsız bir figür haline getirilse bile o tekniklerin hiçbiri unutulmayacaktı.
Aksine, güç sahiplerinin emriyle bu teknikler gelecek nesillerin Avcıları tarafından uygulanmaya devam etti.
Ta ki binlerce yıl sonra, Poisson Kuşatmasında, bir zamanlar korumaya yemin ettikleri insanların kanı bizzat bir nehri kırmızıya boyayana kadar...