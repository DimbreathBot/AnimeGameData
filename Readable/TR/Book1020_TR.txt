Benim memleketim Rangi Nui'nin Sonu'dur.
Atalarımın toprakları ne zaman gözümde canlansa,
Sabah güneşi vurur Rangi Nui'ye
Ve beni akan şarkıların pınarı Waiata'ya,
Rüzgarın fısıldadığı vadi Te Pahau'ya,
Bereketli arazi Poheka'ya götürür.
Böyledir işte büyüklerimin diyarı,
Böyledir Rangi Nui'nin Sonu.

Atalarımın memleketini ziyaret etmek üzere yola koyulacağım.
Yirmi beşinci gecede, yılan balıkları dans etmeye başladığında,
Rüzgarın ovalarda hafifçe estiği Ohauiti'den çıkacağım yola.
Köpek balıklarının sıçradığı şelaleye, sığ resiflere gideceğim.
Titiwha'nın göz kamaştıran derinliklerine gideceğim.
Orada güneşin aydınlattığı dağa tırmanacağım,
Dağların ve derelerin nicedir uyuyan efendisini ziyaret edeceğim,
Unutulup giden cücelerin kadim meskenini keşfedeceğim,
Ardından vadinin en derinlerine ineceğim,
Işıldayan balık sürülerinin toplandığı Te Tahutama'ya ineceğim,
Küçük ve tuhaf bitkilerin yetiştiği Aka-aka'ya ineceğim,
Karanlık akıntıların usulca fakat keskinliğini koruyarak aktığı Mahinini'ye ineceğim,
Nihayet ormanın derinliklerindeki karanlık Uropi'ye varacağım...

Hurra! Hurra!
Büyüklerimin çok uzaklardaki diyarıdır buralar,
Çöken dağlar ve vahşi yangınlar gibi felaketler sonucu yok olup gittiler...
Bir zamanlar barış ve refah içinde yaşardı atalarım fakat açlığa ve sürgüne mahkum edildiler.
Onlar için ağlar kalbim, acıklı kaderlerinin yasını tutarım.
Pınarların altında gürleyen söndürülemez alevler gibi büyüktür onların kini, derindir kederleri!
Hiç dinmeyen pınarlar boyunca ilerleyerek,
Atalarımın Kahotea adını verdiği yeşil çayırlara varacak
Ve kadim ejderhalar gibi, şarkıların yankılandığı dağların tepesine konacağım zahmetsizce...
Göklerin kayıp elçileri orada altından ve taştan bir şehir inşa etti,
Fakat kadim hükümdarın öfkesiyle göklerden yağan alevler o şehri yok etti.
Hurra! Hurra!

İşte böylece, ilerlerim Poheka'nın bereketli arazilerine doğru.
Atalarımın dediğine göre Rangi Nui bir zamanlar burada, yerle gök arasında dururmuş.
Göklerle konuşan bir bilge, bu toprakların bir kahramanıymış.
Ruhu bir gün doğan güneşe geri dönmüş, gökyüzü Rangi Nui olmuş.
Bu bereketli toprakların ardından uzak kıyılara düşecek yolum,
Filizlerle kaplı bir sahilde bitecek son yolculuğum.

Bir zamanlar tırmandım yalnız ve çorak bir yanardağa,
Kendi gözlerimle şahit oldum nice kaplıcaya,
Şimdiyse gideceğim karanlık akıntıların öbür tarafına.
Tacı altın tüylerle süslü, ağaçtan kanosunu süren kayıkçıyı arayacağım.
Nihayet o parıldayan altın tacı gördüğümde,
Kavuşacağım aileme Hairinei bahçelerinde.
Orasıdır insanların unutulmuş hükümdarlarının doğduğu yer,
Kabile halkımı ve dostlarımı da yanıma alıp oraya gideceğiz hep beraber.