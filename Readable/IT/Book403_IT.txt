Biglietto 1:
Il mio nome è Boyang. Lascio scritta qui la mia testimonianza per le generazioni future, affinché possano osservare e imparare dalle mie esperienze.

Biglietto 2:
Io e i miei compagni abbiamo ricevuto l'ordine dalle Sette Stelle di portare la Bussola fantastica nella Voragine e di aiutare i nostri campioni Milleliti. Ma le bestie in quel luogo erano terribilmente spaventose, e abbiamo perso molti uomini. Se non fosse stato per l'aiuto dello Yaksha, temo che mio fratello e io saremmo stati uccisi in quel preciso istante.

Biglietto 3:
Questo Yaksha ha quattro mani, ed è andato talmente fuori di testa da non riuscire nemmeno a ricordare il proprio nome. Quando è in preda alla follia, si rivolge agli altri intorno a lui chiamandoli "Alatus" e "Menogias". È in grado di padroneggiare il tuono e ha un aspetto così impressionante che non si dimentica facilmente. Lo abbiamo seguito in battaglia contro le bestie malvagie per una decina di giorni, per poi fuggire.

Biglietto 4:
Il punto debole di un serpente si trova sette pollici sotto la sua testa, e naturalmente anche questi mostri hanno il loro punto debole. Dopo averlo scoperto, lo Yaksha ha elaborato un piano di battaglia che mira a colpire proprio quel punto. Durante la nostra precedente battaglia, la superficie della Voragine è stata danneggiata, portando alla scoperta di un enorme e misterioso palazzo sotterraneo nelle viscere della terra.
Abbiamo notato che, quando si avvicinano a questo dominio, i mostri si indeboliscono, per cui abbiamo ipotizzato che sia impregnato di un qualche potere che riesce a reprimere le bestie di Khaenri'ah.

Biglietto 5:
...Abbiamo subito troppe perdite. Dobbiamo porre fine a tutto questo in fretta. Rongzhao e io abbiamo deciso che prenderò la Bussola fantastica e condurrò un gruppo di Milleliti sulle tracce dello Yaksha nel palazzo sotterraneo. Attireremo le bestie e le porteremo nelle profondità del palazzo.
Il sigillo dovrà essere completato da me e dallo Yaksha in quel luogo, mentre Rongzhao ci aiuterà dall'esterno. In questo modo, potremo essere certi che resisterà. Se tutto questo funzionerà, il fronte della Voragine sarà al sicuro. Tuttavia, ciò significa che io, lo Yaksha e i Milleliti con noi resteremo nel palazzo sotterraneo. Ciononostante... ci sono enormi vantaggi in ballo: dobbiamo fare questo tentativo.

Biglietto 6:
I guerrieri hanno tenuto sotto osservazione le bestie giorno e notte, e hanno confermato che quando entrano nel palazzo sotterraneo subiscono un'influenza negativa, come se ci fosse un potere che le consuma.
Alcuni dei nostri compagni feriti si sono sacrificati, altri in preda al panico si sono allontanati dal gruppo principale e non sono più tornati. I mostri... Saranno davvero sconfitti in questo modo?

Biglietto 7:
Temo che solo io e lo Yaksha saremo testimoni dell'ineguagliabile stranezza del palazzo sotterraneo. Non so quanto tempo sia passato. Lo Yaksha è gravemente ferito e in stato delirante. Temo che non vivrà ancora a lungo. Riguardo a me, anche se rimango lucido, sento che si sta insinuando uno strano stato d'animo.
Non so da quanto tempo siamo qui. Lo Yaksha mi esorta ad andarmene, ignorando che restare è il destino che abbiamo scelto.

Biglietto 8:
Il palazzo sotterraneo sembra quasi un essere vivente. Quando è apparsa per la prima volta una spaccatura nel terreno, ci siamo lanciati a combattere, ma in quel momento ho notato che la spaccatura si stava silenziosamente richiudendo. Non so se quella fosse l'unica tattica che avremmo potuto adottare...
Anche quando attacchiamo le spaccature, gli spazi aperti si rigenerano lentamente. Beh, solo a volte lo fanno lentamente, altre sono veloci, difficile a dirsi. Forse quando abbiamo danneggiato il terreno durante i combattimenti abbiamo compromesso anche la parte esterna di questo spazio? Siamo forse entrati per sbaglio nel ventre di un potente Leviatano, che ci ha pian piano divorati?

Biglietto 9:
Credo che questa sia la fine di quelle bestie malvagie. Siamo riusciti a sopravvivere. Ho tentato molte strade, e non c'è via d'uscita. Lo Yaksha è stato ucciso, ora rimango solo io.
Vedo la mia famiglia, mia moglie, i miei figli... Si avvicinano a me e poi passano oltre. Sto impazzendo! Come potrei altrimenti vedere la mia famiglia, che si trova al Porto di Liyue?! Vorrei tornare a casa... Ma potrò farlo?

Biglietto 10:
...Rongzhao, a volte rimpiango il fatto che non sia stato tu a dover subire questa tortura. Ma in quanto tuo fratello maggiore, sono felice che sia sopravvissuto. Sono così stanco... Non riesco a pensare lucidamente...
