-Wuwang-
Qingce Dağı'nın kuzeyindeki dik noktaların arasında gizli, Wuwang Tepesi diye bilinen bir yamaç vardır. Doğaüstü olayları anlatan birçok masal, hiç iyiye işaret olmayan bu bölgede geçer.
Wuwang Tepesi ormanlarında, ölülerin ruhlarının pusuya yattığına dair söylentiler Liyue'de ağızdan ağza dolaşır. Bu ruhlar harabeye dönmüş köyün çevresinde dolaşır, solmuş ağaçların ve çürüyen yaprakların arasında gezinir. Yaşarken halledemedikleri işlerin acısıyla ebediyen yanıp tutuşurlar. Havada süzülen bu ruhlar, sık sık oradan geçen masum insanları yoldan çıkarır ve onları tehlikeli dağ yollarına doğru çekip bir nehre yuvarlanmalarına ya da aç canavarların tuzağına düşmelerine sebep olur.
Wuwang Tepesi, ismini bu olaydan almıştır. Wuwang ortak dilde "ihtiyat" anlamına gelir ve Wuwang Tepesi'nin "ihtiyatlıların cezalandırıldığı yer" olduğu söylenir. Yolculuklarında aceleyle veya düşüncesizce hareket etmeyen gezginler bile, dağ havasındaki sisin içindeki bu kötülüğün tuzağına düşer.
Hem masum köylüler hem de bilgisiz ziyaretçiler, Wuwang Tepesi'ndeki ruhların aldatmacalarına kanar ve yoğun sis tabakasının gökyüzünü kapladığı, bilinmez tehlikelerin gölgelerin arasında pusuya yattığı kara ormanların derinliklerine doğru çekilirler. Bu uğursuz ruhların, ölümlüleri oyuna getirmek için kullandığı bir sürü yol vardır. Kimisi matem, kimisi de pişmanlık şekline bürünür. Ölülerin sesi veya görüntüsü olarak, ölülere duyulan sevgi olarak ya da çözüme ulaşmamış bir anlaşmazlıkta karşı tarafın pişmanlığı olarak ortaya çıkarlar. Gezginler, bir anda kendini ruhun çığlığını dinlemek zorunda hisseder ve onları Wuwang'ın derinliklerine kadar takip eder.
Ancak Wuwang Tepesi her zaman böyle değildi. Görece yakın zamana kadar burada hayat belirtileri vardı. Geçmişte bu yamacın dibindeki köyde huzurlu ve sakin bir yaşam sürülürdü. Bacalar her zaman tüter, sokak lambaları daima yanardı. Aynı köy, şu anda terk edilmiş bir halde... Binalar harabeye dönmüş ve köylülerden geriye sadece uzaktan gelen belli belirsiz bir uğultu kalmış.
Qingce Köyü'ndeki çocuklar arasında sürekli okunan bir masal vardır. Masala göre Wuwang Tepesi'ndeki gençler, uzaklardaki bir deniz canavarının balinaların şarkısına benzeyen sesiyle büyüleniyor ve sahte vaatlerle çocuksu hayallerin peşine düşerek kendilerini yavaşça akan Bishui Nehri'ne atıyorlar. Nehirle birlikte giderek Bulut Denizi'ne ulaşıyor ve orada dalgalarla bütünleşerek ormana ve yamaçtaki köylerine dair her şey unutuyorlar. Bu sırada hayalleri, deniz canavarının şarkısı haline geliyor.
Çağlar boyunca gençler bu şekilde kaybolmuş, sonunda Wuwang Tepesi'nin son sakinleri de yaşlanmış. Üzüntüyle iç çekerek, bu ölümlü diyarı birer birer terk etmişler. Bir başka dağ köyü daha sessiz bir hayalet kasabaya dönüşürken, Rex Lapis'in gurur ve neşe kaynağı olan Liyue Limanı'nın parlak ışıkları daha da canlı yanıyormuş.
Ama insanın hemen unutan ve değişken zihninin aksine, devamlı akan ley hatları hiçbir şeyi unutmaz. Dalgalı element enerjisi, Wuwang Tepesi'nin eski sakinlerinin hem iyi hem de kötü hayallerini yeniden yaratmak için ruh haline bürünür. Tıpkı evladını kaybetmiş ve her şeyi geri getirebilmek için çaresizce geçmişi tarayan bir anne gibi, ley hatları da tekrar tekrar geçmişi ve içindekileri diriltiyor, tabii bunu bilinçsizce yapıyor. Her birinin görüntüsü, her çocuğun ağlayışı, yaşlıların ölümden önceki yıllarındaki iç çekişi gibi. Her mutlulukta, her hüzünde... Açık denizlerdeki dev yaratıkların hipnotize edici şarkısı gibi, buradan izinsiz geçen ve geçmişe özlem duyan her canlının aklını istemsiz bir şekilde çeliyor.