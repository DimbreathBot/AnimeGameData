İstatistik ve Matematik Bölümüne:

Enstitümüz, maalesef kazadan sonra yok olan Bossuet Kütüphanesinin (Eski adıyla Alain Guillotin Kütüphanesi) yeniden inşa edilmesi için bir kampanya başlatarak vatandaşlardan kitap bağışlamalarını rica etmişti.
Kampanyanın başından bu yana aldığımız geri dönüşler ve cömert bağışlar beklentilerimizin misliyle üstüne çıktı. Şu anda elimizde birbirinden kıymetli sayısız kitap bulunuyor ve inşaat süreci de beklendiği üzere sorunsuz bir şekilde devam ediyor.
Yürüttüğümüz özenli çalışmanın ardından, tüm bağışçılarımıza teşekkürlerimizi iletmek için aşağıdaki formu kullanarak kitap bağış bilgilerini düzenleme görevini sizin bölümünüze (İstatistik ve Matematik Bölümü) verme kararı aldık.
Format şu şekildedir:
Bağışlanan Kitap:
Kategori:
Bağışçı:
Bağışçının Mesajı:

Kıdemli Araştırmacı Joseph Diodenes

...

Bay Diodenes'e:

Kafanızdaki tahtalar iyice eksildi mi sizin? Neden bunu bize gönderiyorsunuz?
Bu gibi belge işleri İstatistik ve Matematik Bölümünün sorumlulukları arasında yer almamakta.
Bölüm Müdürü Maurice Juglar

...

Formlar orijinal paketlerinde el değmemiş olarak geri gönderildi. İdari sorunlarla karşılaşmamak için Bay Diodenes'ten haber gelene dek bölümümüzün tüm araştırma asistanları aşağıdaki formata uygun olarak formları dolduracaktır:
Bağışlanan Kitap:
Kategori:
Bağışçı:
Bağışçının Mesajı:

Bölüm Müdürü Maurice Juglar

...

Bağışlanan Kitap: Bir Kılıç Efsanesi Altı Ciltli Sert Kapaklı Set (Yae Yayınevi)
Kategori: Edebiyat - Kurgu
Bağışçı: Renaud Montauban
Bağışçının Mesajı: Gerilim serisi olduğunu sanmıştım. Yanlışlıkla satın aldım.

Lütfen bana adresini verin. Edebiyat hakkındaki önyargılarını bizzat düzeltmek isterim.
Araştırma Asistanı Dupre

...

Bağışlanan Kitap: Remuria'nın Sahte Tarihi Üzerine Bir Eleştiri - Remus'un Olmayan Varlığı
Kategori: Edebiyat - Hiciv ve Mizah
Bağışçı: Areta Cappadoce
Bağışçının Mesajı: Bir hastanın teşekkür hediyesi. Mutlaka okunması gereken bir kitap olduğunu ve gerçek tarihi açığa çıkardığını söyledi. İlk sayfadan itibaren kendimi kaptırdığımı söyleyebilirim. Önemli denebilecek bir tarih kitabı.

Standart sınıflandırma planı uyarınca arşivlenmiştir.
Araştırma Asistanı Bottin

...

Bağışlanan Kitap: Buğukuş Yıllık Koleksiyonu Sert Kapaklı Set (Sevimli Tombalak Posteri hediye!)
Kategori: Süreli Yayın - Haber Yayını
Bağışçı: Hermosa de Bellenot
Bağışçının Mesajı: Ücretsiz yayınevi nüshası. İşinizi görür herhalde?

Standart sınıflandırma planı uyarınca arşivlenmiştir.
Araştırma Asistanı Bottin

Bir dakika. Poster nerede?
Araştırma Asistanı Dupre

...

Bağışlanan Kitap: Müzakere Sanatı
Kategori: Sosyal Bilimler - Sosyal Davranışları Etkileyen Faktörler
Bağışçı: Jean Faustier
Bağışçının Mesajı: Meropide Kalesi'nden getirmiştim. Mutlaka elinizde bulunmalı. Çok faydalı bir kitap!

Standart sınıflandırma planı uyarınca arşivlenmiştir. Kapağı ilgimi çektiği için biraz göz gezdirdim ama kayda değer bir içeriğe sahip gibi durmuyor.
Araştırma Asistanı Bottin

Görüşlerinize katılıyorum ama...
Araştırma Asistanı Dupre

...

Bağışlanan Kitap: Sözlük Okumanın Yeni Yolu: Doğa Felsefesi ve Tarihi Evrim Üzerine Bir Analiz ve Düşünceler
Kategori: Dil-Lehçebilim ve Tarihi Dilbilim
Bağışçı: Etlie Bergier
Bağışçının Mesajı: Makale hakemden geçmiştir. Lütfen Dil-Lehçebilim ve Tarihi Dilbilim bölümünde standart prosedürle arşivleyin.

Neuvillette'in şalı aşkına! Choiseul böyle araştırmalara hibe mi veriyormuş?
Araştırma Asistanı Dupre

Yukarıdaki not kişisel görüştür ve bölümün bu konudaki düşüncesini veya duruşunu temsil etmemektedir.
Araştırma Asistanı Bottin

...

Bağışlanan Kitap: Yeni Çekirdek Döndürme Teorisi ve Ters Dişli Tahrik Tertibatının Mühendisliğe Uyarlanması (10 Ciltli Tam Set)
Kategori: Kinetik Bilimi - Titreşim Teorisi
Bağışçı: Valin Mirlesse
Bağışçının Mesajı: Fontaine Kinetik Enerji Mühendisliği Araştırma Enstitüsüne sonsuz desteği ve katkıları için teşekkür hediyesi. Lütfen bu kitaplara koleksiyonunuzda yer verin!

Standart sınıflandırma planı uyarınca arşivlenmiştir.
Araştırma Asistanı Bottin

Ne? Birileri normal kitaplar mı bağışlamış gerçekten?
Araştırma Asistanı Dupre

...