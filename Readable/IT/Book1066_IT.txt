Quell'Asha è davvero di cattivo auspicio. Perché ha questa fissa di tingere i campi di fiori con dei colori tanto inquietanti? Ieri era un misto di viola e arancione, come un serpente volante del deserto che si contorce. L'altroieri era un'accozzaglia di rosso e verde, con cerchi d'ogni fattezza e dimensione sparpagliati ovunque. Mi è bastato un solo sguardo per dovermi fermare e fare un respiro profondo, altrimenti il mio cuore avrebbe iniziato a battere all'impazzata. Quell'essere potrà anche considerarsi un artista, ma la sua "arte" è così avant-garde da risultare assurda. Come si può apprezzare questa roba?

Ultimamente ho passato tutto il tempo a fargli guerra. Una volta ho pensato di poter impedire che entrasse nell'area di gioco, ma il campo è troppo esteso per isolarne l'accesso. Ho cercato di bloccare il percorso dell'Asha ma, dopo averlo recintato, ho realizzato che quel coso può saltare più in alto di uno Yumkasauro. E, quando ho abbassato la guardia, è tornato alla sua "attività artistica" come se niente fosse. Giuro, mi sta facendo impazzire. Non riesco a raggiungerlo, non riesco a catturarlo. Lui colora e io pulisco, e fidati: la pulizia richiede un sacco di tempo. Non appena il sudore sulla mia fronte si asciuga, alzo la testa e vedo che ha già quasi terminato la sua "opera" successiva. Che abbia qualcosa contro di me? Ogni giorno la stessa storia... A confronto, l'allenatrice della Comunità dell'Abbondanza non lavora neanche la metà di me...

Il resort sta per aprire i battenti. Questa cosa non può continuare. Oggi ho messo da parte il mio orgoglio e l'ho implorato: "Ti supplico, o grande Asha, smetti di dipingere. Lasciami mangiare e dormire in pace". Mi ha risposto in una lingua incomprensibile... Ma perlomeno ha smesso di dipingere.

Bene. Lasciamo i campi vuoti... Il vuoto è la più grande espressione della bellezza.

Finalmente posso mangiare qualcosa, spero che l'Asha mi conceda più tempo... Altrimenti non so per quanto ancora potrò andare avanti.