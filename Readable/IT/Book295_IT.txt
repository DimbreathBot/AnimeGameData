"Voglio salvare questo mondo!"
Così parlò la principessa Mina.
"Te l'ho detto già tante volte. Non è possibile salvare questo mondo. Certo, questo non ha impedito a idioti come me di provarci. Ma questo mondo... è condannato."
"Non m'importa. Sono una principessa. Le principesse non nascono forse per salvare il mondo?"
"No, mai sentito nulla del genere. E credo di aver sentito dire che tu sei la principessa portatrice di distruzione."
"L'ultima volta che ne ho sentito parlare, qualcuno sosteneva che questa 'distruzione' fosse in realtà l'origine di una nuova vita."
"Beh, non so dove tu l'abbia sentito dire, ma queste credenze sono ormai superate. Se oggigiorno scrivessi simili corbellerie, la gente le getterebbe nella nazione di Tokoyo, e farebbe bene."
La principessa si coprì le orecchie.

In cima alla Torre del cielo, il samurai e la principessa litigavano inutilmente, come se nessuno li stesse guardando.
Beh, dico così, ma in realtà c'era un certo numero di persone nei paraggi vestite nella foggia degli onmyouji.
"Quindi, ehm, come sapete tutti, il maleficio di Nakura fu creato in origine per preservare la vita di un mondo che si stava lentamente spegnendo."
Come se non riuscisse a sopportare la conversazione, e anche per far avanzare la trama, da bravo personaggio secondario, l'onmyouji più anziano finalmente parlò.
"E coloro che sapranno utilizzare questa vitalità..."

"Allora, vuoi lasciare finalmente perdere questi sogni?"
Il samurai non sembrava aver sentito l'onmyouji anziano.
Per quanto ancora sarebbe andata avanti questa farsa?