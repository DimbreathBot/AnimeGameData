Narin bir dokuya sahip olan saten, antik yöntemlerle dokunmuş ve henüz açmakta olan İpek Çiçeklerinin incelikle seçilmesiyle yapılmış. Mor Ottan elde edilen ve antik resimleri yeniden yaratırken incelikleri en iyi şekilde yansıtmak için ideal olan saf bir mor boyayla renklendirilmiş; Liyue dokunuşlarıyla ve egzotikliğin iç içe geçmesiyle özgün bir tarz oluşturulmuş, yüz gün süren bir işçilikle tıpkı ince bir fırçanın tuvalin üzerinde dans edişi gibi birbirine kenetlenmiş ipliklerle dokunmuş.
Bu elbise belki de Keqing'in en görkemli elbisesidir. Bu elbisenin hikayesi ise bir o kadar etkileyici.
Yuheng olduğu ilk günden bu yana sahip olduğu ayrıcalıklardan hiçbir zaman yararlanmadı, onun yerine işlerine çok daha fazla zaman ayırdı. Keqing iş verimliliğini artırabilmek için giyim tarzını pratiklik üzerine kurmayı tercih eder ve olabildiğince az süs kullanır. Yeni açan bir çiçek gibi olsa da oldukça sade giyinir.
Ama önce Ganyu ve sonrasında da Ningguang ile çalışmak, Keqing'in bir aydınlanma yaşamasına neden oldu...
Keqing, yarı Adeptus sekreteri Ganyu gibi gece gündüz çalışamayacağını kabul ediyor. Ayrıca Ningguang'ın çalışma şeklini de çok iyi biliyor. Ningguang, işten sonra genellikle kendine vakit ayırmak için banyo yapar. Böylece sonraki günün çılgın gündemini bir kenara bırakıp tamamen kendisini rahatlatır.
Keqing büyük değişiklikler için sabırsızca ve hızlıca hareket etmenin değil, insanın kendini ve akıl sağlığını korumasının gerekli olduğunu bilir. Kendine iyi bakmak, insanın daha kolay ilerlemesini sağlar.
Ningguang da Keqing'e buna benzer bir tavsiye verdi:
"Sen hiçbir zaman festivaller için özel kıyafetler giymiyorsun, insanlar da senin bu görüntüne alıştı. Ama Liyue artık farklı bir yer. İnsanların karşısına yepyeni bir görünüşle çıkman, onlar için büyük bir neşe ve ilham kaynağı olacaktır."
Keqing bunun farkındaydı ama o, bu değişimi sessiz bir şekilde yapmak istemişti. Böylece iş arkadaşlarını meraklandırmayacaktı.
Fener Şenliği, bu şekilde giyinmesi için güzel bir başlangıç olacaktı.
"Bu kıyafet, hayatım ve işim arasındaki sınırı gösteriyor. İkisi arasındaki dengeyi tutturacağım ve yeni Liyue'ye giden yolda uygun bir tempoyla ilerleyeceğim."
Keqing kararını verdikten sonra, Ningguang'ın özel terzisine kendisi için asgari düzeyde gösterişli bir elbise yapmasını söyledi. Elbise bittikten sonra da Keqing, Fener Şenliği için hazırlıklara devam etti.
Yine kendini işe fazla adadığını fark etti ancak böyle hatalar ara sıra olabilirdi.
Yeşim Konak'ta tekrar Gezginle sohbet ederken onun verdiği şefkatli bir tavsiye, Keqing'e kısa süre önce aldığı bir kararı hatırlattı. Yüzünde belli belirsiz bir tebessüm belirdi.
Her zaman hemfikir olan ideal yoldaşlar arasındaki sözsüz anlaşma denen şey belki de budur.
Keqing, uzun süredir hazır bekleyen elbisesini giydi ve ona bakan Gezginle kibar bir şekilde konuştu. Gelen tüm övgüleri kabul etti ve patlayan havai fişeklere doğru döndü.
Festivaldeki havai fişekler, bu karanlık gecede elbisesinin bir yıldız gibi parlamasını sağlıyordu. Her adımında etekleri, usulca esen rüzgarda salınan çiçekler gibi dans etmekteydi.