
"Così come ogni essere vivente è destinato a vivere e a morire in un tempo prestabilito, i cicli della notte e del giorno si susseguono in eterno.
Che le storie all'interno di questa lampada ti regalino dei sogni degni di essere attesi con impazienza."

Nel momento in cui il palazzo crollò, la ragazza che non aveva mai conosciuto la "luce" udì il suo sussurro in un sogno.
La giovane, che aveva deciso da tempo di dileguarsi nei sogni, scorse la sua gentile benevolenza attraverso una nuvola di lacrime.

Nel riflesso del chiaro di luna, la lampada verdeggiante rivelava la sagoma delle stelle e una melodia perenne...
Una danzatrice dagli occhi di smeraldo seminava i suoi baci sulla seta grondante di nettare, e i pesci dai colori vivaci volteggiavano nelle acque limpide...
I musicisti al chiaro di luna orientavano le luci dei djinn, intonando canti sulla fortezza dorata in un mare di sabbia e di corde dal colore dei melograni...
Un astuto marinaio aveva intrapreso un lungo viaggio, alla ricerca della voce melodiosa udita in un sogno e dei giardini fioriti dell'aldilà.

Il palazzo distrutto, illuminato dalla luce silenziosa, era racchiuso tra le dimensioni oniriche mozzafiato di un migliaio di mondi...
La gentile brezza della foresta dissipava la polvere accumulata lungo la via verso casa, conducendo i bambini perduti lontano dal palazzo senza più pace.
Mentre la luce dell'alba filtrava attraverso le foglie, quella lampada verdeggiante, che aveva narrato le storie racchiuse nei sogni di mille notti, cominciò a spegnersi.
Fu solo quando si girò alle sue spalle, tra i sogni e la realtà, che la ragazza cieca si rese conto che non sarebbe più potuta tornare indietro, poiché il giorno era ormai sorto.

Da quel momento, la luce della lampada nel sogno smise di tremolare, e il flusso del tempo inghiottì i sogni delle notti passate...
Ma gli uccelli cantavano ancora al sorgere del sole. Narravano le storie che sbocciavano splendidamente come un campo di fiori,
infondendo coraggio, speranza e felicità nei bambini che non avevano mai avuto la possibilità di vivere un sogno,
e tessendo una canzone senza fine di mille notti, illuminando così i momenti prima dell'alba tanto attesa.

Dopo aver attraversato migliaia di sogni, fu solo quando l'usignolo interruppe il suo canto e il sole si nascose dietro l'orizzonte,
che la viaggiatrice vide quella lampada verdeggiante, simbolo della sua amata patria,
dove la rosa ricoperta di rugiada ondeggiava ancora nella brezza notturna, in attesa di una nuova storia.
"Sebbene i ricordi delle notti passate siano quasi sbiaditi, continueremo a cantare le lodi per i bei sogni a venire."