Sulle rive del lago più puro al mondo,
un tempo sorgeva un castello splendente.
Lamine d'oro e gemme decoravano le sue mura,
al sole del pomeriggio riluceva di un bagliore accecante.
Dal tetto sventolavano leggiadri stendardi e bandiere,
mentre accanto svettavano maestose torri.
Ospiti venuti da lontano curiosavano attraverso le vetrate colorate,
estasiati dalle meraviglie che si palesavano a ogni passo.
Ma niente superava in bellezza le numerose statue,
di foggia insolita ma quanto mai verosimili.
Al centro della sala si ergeva un palcoscenico dorato,
dove musici si esibivano giorno e notte per il signore del castello.
Al suono della musica, il pubblico accorreva come uno sciame d'api,
per danzare seguendo quel ritmo che sembrava ammaliare tutto il creato.
Vino scorreva a fiumi per placare la sete di bagordi.
Tutti erano benvenuti, senza distinzione di classe o patria,
ma nulla di tutto ciò riusciva a quietare le paure del signore,
né a donare un momento di pace alla sua anima tormentata.
E quando il campanile scandiva il cupo rintocco di mezzanotte,
veniva preso da un panico incontrollabile,
prigioniero delle sue paure e della sua inquietudine.
La figura dalle vesti scure avrebbe di certo reclamato il dovuto,
e tutto dinanzi ai suoi occhi si sarebbe ridotto in polvere,
anche la sua anima e quella dei suoi ospiti,
un tributo a quel mondo oscuro e antico.