
มันเป็นยุคสมัยที่แสงอันอ่อนโยนสีน้ำค้าง ได้แตกสลายดั่งเศษกระจกสีเงิน และจันทราใหม่ยังไม่ปรากฏขึ้น
ทายาทแห่งสุดเขตแดนเหนือ ไม่ได้ยินคำสอนจากสวรรค์เบื้องบนอีกต่อไป เปลวเพลิงแห่งความโกรธเกรี้ยว ได้เผาทำลายทุกสิ่งเฉกเช่นวันวาน

วัตถุมหัศจรรย์ซึ่งครั้งหนึ่งนักบุญแห่งเมืองทองคำ เคยได้แสดงให้กับบรรพบุรุษเห็นนั้น กลับไม่มีใครรู้เลยว่าจะหลอมขึ้นมาได้อย่างไร
ทว่าความทะเยอทะยานของผู้ถูกเนรเทศและมนุษย์ปุถุชน มักจะหนักแน่นยิ่งกว่าเทพเจ้าเสมอ
หากสูญเสียกล่องศักดิ์สิทธิ์ที่ทำให้ทุ่งนานับหมื่นไร่ บนทะเลน้ำแข็งอันไกลสุดลูกหูลูกตา งอกงามได้ในชั่วข้ามคืนไปละก็
ก็จงไปจับวัวป่ามาผูกติดกับคันไถ พร้อมกับใช้ไฟ จอบและเคียว ค่อย ๆ พิชิตทุ่งทุนดรานี้ไปทีละน้อย
หากสูญเสียธนูอันทรงพลังที่ใช้ยิงโค่นเทพเจ้า และใช้ทะลวงภาพสะท้อนแห่งสวรรค์ไปละก็
ก็จงนำหัวผาลไถมาทำเป็นดาบ จงนำเคียวมาทำเป็นหอก และจงหลั่งเลือดมาจุดตะเกียงเพื่อขับไล่ความมืด

หากพลังอำนาจแห่งการสรรสร้าง ที่ทูตสวรรค์อันทรงเกียรติประทานมาให้ได้ถูกทำลายไปแล้ว
ก็จงใช้วิธีการอันหยาบหยามและดั้งเดิมที่สุด และบทบัญญัติ ควบคุมการดำรงเผ่าพันธุ์ที่มีมาหลายร้อยชั่วอายุคน
จนกว่าสายเลือดที่เลือนหายไปตามกาลเวลา จากภัยพิบัติและการถูกเนรเทศ จะถูกหลอมให้บริสุทธิ์ และกลายเป็นเมล็ดพันธุ์ศักดิ์สิทธิ์
จนกว่าสิ่งมีชีวิตอันสมบูรณ์แบบจะเกิดมาบนโลก และหลอมรวมเป็นหนึ่งเดียวกับมนุษย์ปุถุชนในสักวัน
ความอดทนและความมุ่งมั่นของสรรพชีวิต จะต้องเอาชนะภัยพิบัติทั้งมวลได้ในที่สุด... อย่างน้อยพวกเขาก็เชื่อแบบนี้
ถึงยังไง ผู้ที่วางแผนอนาคตให้กับเผ่าพันธุ์ ก็ไม่จำเป็นต้องเผชิญกับความเจ็บปวด จากการดูถูกเหยียดหยามจากพวกเขาด้วยตัวเอง

"ดื่มแสงจันทร์บริสุทธิ์นี้เข้าไปสิ เด็กน้อยของข้า หนูน้อยที่รักของข้า"
"ให้มันได้กลายเป็นเลือดเนื้อของพวกเจ้า แล้วพวกเจ้าก็จะคู่ควรที่จะได้รับพรจากเทพเจ้าด้วยเช่นกัน"
"เฉกเช่นเดียวกับนักบุญแห่งเมืองทองคำที่เคยดื่มไวน์รสขม เพื่อช่วยเหลือเพื่อนร่วมอาณาจักรที่เขารักให้ได้รับอิสรภาพ"
"พวกเจ้าควรซาบซึ้งในความเจ็บปวดอันยิ่งใหญ่นี้ เพราะท้ายที่สุดแล้ว ความเจ็บปวดนี้จะให้กำเนิดความสมบูรณ์แบบในสักวัน"

ในตอนนั้นทั้งสองไม่อาจบอกได้ว่า สิ่งที่บรรจุอยู่ในถ้วยเงินโบราณจนเต็มนั้นคืออะไร
แต่ถ้าท่านยายผู้มีเมตตาและอ่อนโยนพูดเช่นนั้น เกรงว่าก็คงจะเป็นพระประสงค์ของพระผู้เป็นเจ้า
ใช่แล้วล่ะ ทั้งหมดก็เพื่อความสมบูรณ์แบบ เพื่อเติมเต็มความปรารถนาอันน่าเศร้านานนับพันปี
เพื่อสรวงสวรรค์ตามคำทำนาย และราชาผู้ที่จะมาเยือนโลกใบนี้แล้วนั้น จำเป็นต้องข้ามผ่านความโสมม และความยากลำบากนี้ไปก่อน...