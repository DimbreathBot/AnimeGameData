— Capitolo di Mondstadt —
Edizione speciale sulla geografia di Teyvat: I diari di Mondstadt di Alice

Valle Dadaupa

Le tre tribù di Hilichurl presenti in questa valle sono tutte molto numerose. E se costruissimo un'enorme cella sferica rotante al centro della valle e vi gettassimo dentro tutti gli Hilichurl? In questo modo, riusciremmo a generare abbastanza energia per alimentare tutti i mulini di Mondstadt per almeno cinque anni. Se poi macinassimo gli Hilichurl troppo vecchi o deboli e li dessimo da mangiare a quelli forti, forse riusciremmo a realizzare una macchina dal moto perpetuo in grado di alimentare un'enorme fabbrica, proprio come a Snezhnaya!
Mi sembra una cosa totalmente fattibile.
Ma quando ho spiegato quest'idea alla signorina Lisa, mi ha guardato in silenzio per un bel po', poi ha cambiato argomento con eleganza.

Promontorio Acchiappastelle

L'Archon di Anemo è un po' troppo indisciplinato per i miei gusti. Se fossi una dea, non permetterei che il mio regno avesse un aspetto così disorganizzato. Con un adeguato numero di bombe posizionate nei punti giusti, persino dei grandi rilievi come il Promontorio Acchiappastelle franerebbero in un secondo. Con un terreno più pianeggiante, Mondstadt avrebbe di certo un aspetto più gradevole.
Ma quel viscido di un capitano di cavalleria ha rifiutato all'istante la mia proposta. Mi ha persino chiesto di tenermi alla larga dal Promontorio Acchiappastelle.

Levanteolo

Levanteolo è l'unica area di Mondstadt con un terreno relativamente piano. Al centro si erge un'immensa quercia. Si dice che Vennessa sia ascesa qui. Ho cercato nei pressi dell'albero più e più volte, ma non ho trovato alcun dispositivo di lancio.
Ho adoperato qualche Hilichurl che passava di qui per testare la mia teoria. Purtroppo la distanza in volo maggiore è stata da qui alle capanne dei cacciatori nei dintorni del Villaggio Acquachiara. Che peccato.

Costa del Falco

Il fallimento del mio esperimento ha seminato parecchio scompiglio nel Villaggio Acquachiara, quindi la signorina Jean dei Cavalieri di Favonius ha incaricato qualcuno di tenermi d'occhio. Tutto ciò che ho potuto fare per l'intera giornata è stato girovagare per la Costa del Falco. Che posto noioso. Quelle stupide aquile che sorvolano il cielo e quei Melmosi di Anemo tutti gonfiati mi annoiano a morte! E il peggio è che non ho nient'altro da fare!
Perlomeno, la Vigilante incaricata di vegliare su di me si è divertita parecchio con i bambini.

Foresta dei Sussurri

Un'altra foresta di Mondstadt. La Vigilante, di nome Amber, sembrava conoscere bene questo posto. Il giocattolo esplosivo che si portava dietro ha attirato la mia attenzione. Con qualche modifica, potrei trasformarlo in qualcosa che possa radere facilmente al suolo questa foresta e persino le montagne vicine.
Mi è sembrato che la mia proposta l'abbia spaventata. Ma un pupazzo esplosivo è davvero un'idea geniale.
Devo testarlo la prossima volta.

Canyon di Coronsplendente

Finalmente mi sono liberata di quella ficcanaso dei Cavalieri di Favonius. Questa valle, che ho scoperto nella costa nord-ovest del Lago Sicerae, è ancora protetta da antichi meccanismi, ma i soldati responsabili di sorvegliare il passo per il Re dei venti non si vedono più da nessuna parte. Tutto quello che i venti del tempo hanno lasciato sono gli Hilichurl privi di intelligenza e delle mute guardie meccaniche.
Anche il mio tentativo di controllare le Guardie delle rovine con gli Hilichurl è fallito. Le guardie sono andate in pezzi, e per quanto riguarda gli Hilichurl... Vi risparmierò i dettagli più truculenti. Metà delle rovine sono andate distrutte come risultato.

Covo di Terrore alato

Il Canyon di Coronsplendente conduce a queste immense rovine di una città antica. La città fu costruita dal crudele Re dei venti, Decarabian, seguendo una forma circolare. Sembra che ogni abitante avesse costruito la sua casa tra il cerchio interno e quello esterno. Al centro della città si ergeva l'alta torre in cui risiedeva il Re dei venti.
Le rovine del regno di questo re crudele, che un tempo tentò di controllare le vite dei suoi sudditi, sono ormai deserte.
Ho fatto saltare in aria alcune arcate per consentire alla gente di scalare la torre con più facilità. Mi sembra di aver fatto un bel lavoro. Le rovine ora sembrano ancora più antiche.