— Bestie di pietra —
In tutta la vasta terra di Liyue vi sono delle statue di pietra. La maggior parte venne costruita dalla gente del posto per pregare per un clima favorevole e una pace durevole come i monti. Ma si dice che alcune abbiano una storia molto più antica.
Una storia riguardante le statue raffiguranti degli animali in particolare è molto amata dai pescatori del Fiume Bishui, dai raccoglitori di eulalia della Palude di Dihua e dai vecchi minatori. Si dice che, in alcuni angoli di Liyue, delle antiche bestie di pietra si risveglino nelle notti fredde di autunno e osservino un mondo che lentamente è diventato alieno ai loro occhi. Udendo il suono delle rane e degli insetti, rispondono loro con profondi versi malinconici che emettono dalle gole pietrificate. Vagano poi per Liyue, perlustrando ancora una volta la terra che un tempo proteggevano.
A quanto ne so, nessuno ha mai visto di persona una bestia di pietra muoversi. Tuttavia, la gente del posto, che conosce il territorio come le proprie tasche, ha a lungo osservato e accettato il fatto che le statue degli animali cambiano talvolta posa o ubicazione durante la notte. Tuttavia, gli avventurieri accampati nei paraggi e dal sonno leggero spesso dicono di aver sentito un suono nel bel mezzo della notte che ricorda lo scorrere dell'acqua, anche se molto più grave.
Per quanto riguarda invece l'origine di queste bestie di pietra, gli anziani del Villaggio di Qingce dicono che si tratti di creature molto intelligenti che un tempo si batterono al fianco di Rex Lapis nella Guerra degli Archon. Al termine della guerra, la pace tornò a regnare. Le creature, non più obbligate a difendere la gente, si ritirarono una dopo l'altra in terre distanti. Là vissero libere dalle preoccupazioni degli affari mortali.
Ma alcune di loro ricordavano con affetto i giorni di gloria in cui avevano servito sotto Rex Lapis, e si struggevano per gli anni in cui avevano protetto Liyue. Sebbene non fossero parte del regno dei mortali, non erano nemmeno immortali: anche per loro un giorno la vita sarebbe giunta alla fine. Implorarono dunque Rex Lapis di trasformare la loro carne effimera in pietra eterna. Il misericordioso Archon di Geo esaudì la loro richiesta.