Come tutti sanno, il clan Lawrence è una famiglia nobiliare dalla pessima reputazione.
I nobili passano le giornate a poltrire, estorcendo alla gente comune quanto necessario a mantenere il proprio sontuoso stile di vita.
Sono licenziosi e sfruttano il proprio crudele dominio per commettere inenarrabili crimini nei confronti del popolo.
Nonostante tutte le persone comuni odino l'avidità dei nobili, nessuno riesce a dire una singola parola contro di loro.

Il giovane Dietrich era nobile di nascita.
Alla sua tenera età, non aveva ancora compiuto alcun crimine riprovevole. Anzi, tra le cerchie dei nobili era considerato uno spadaccino eccezionale.
Tutt'al più, ci si poteva lamentare soltanto della sua irascibilità e cronica illusione che l'universo gli girasse attorno. Ovviamente, tali caratteristiche non sono rare tra i figli dell'aristocrazia, quindi non erano nulla di preoccupante.
Tuttavia, poiché era un membro della famiglia Lawrence, era solo questione di tempo prima che fosse chiamato a servire nei ranghi dei furfanti.

Fu allora che il giovane malandrino decise di compiere il primo atto incosciente della sua vita.
Poco tempo prima, Dietrich aveva deciso di non seguire la lezione del Gran Mago, e di andare a divertirsi fuori dalle mura cittadine. Mentre si faceva largo tra le strade stracolme di plebei, il suo sguardo cadde su una ragazzina bionda dagli occhi blu.
Le emozioni che ribollirono nell'animo di Dietrich lo lasciarono senza parole. Sapeva solo che il suo cuore non aveva mai battuto né così forte né così senza controllo.
"Dev'essere questo ciò che prova la mia cara madre quando vede il proprio gattino."
Dietrich ci stava ancora ragionando, quando improvvisamente si accorse che si stava dirigendo verso di lei.

Notò con grande dispiacere che la ragazza, nel vederlo, non batté ciglio e non mostrò interesse neanche dopo che lui si fu presentato.
Si convinse che quella ragazza non sapeva cosa fosse meglio per lei, quindi decise di rapirla sotto la coltre del cielo notturno.

"La prenderò e la rinchiuderò in una gabbia, proprio come fa mia madre quando il gattino si comporta male."