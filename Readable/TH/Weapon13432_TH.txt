
ตำนานเล่าว่า ท่ามกลางลูกไฟวิญญาณที่ล่องลอยอยู่ในป่า ยังมีวิญญาณจาก Inazuma ในสมัยโบราณซ่อนอยู่ด้วย
ในเวลานั้น โยไกที่ชอบฟังความลับ ได้เดินทางผ่านเตาผิงและกระถางไฟ ในร่างของเปลวไฟ
จากนั้นก็แอบขโมยความลับที่ผู้คนพูดคุยกันระหว่างจิบชา ท่ามกลางเสียงฟืนที่ลุกไหม้ดังเปรี๊ยะปร๊ะ
และเล่าเรื่องราวที่น่าสนใจทั้งหมด ในงานเลี้ยงของเหล่านักท่องราตรี เพราะถึงอย่างไร
เดิมทีอาชีพที่เรียกว่า "Otogishu" ก็มีไว้เพื่อมอบความบันเทิงให้แก่พวกคนใหญ่คนโตในยามว่าง

"อา คืนนี้ช่างมีความสุขเหลือเกิน หวังว่าในอนาคตจะมีคืนวันเช่นนี้เหมือนกัน"
Hakushin นายใหญ่แห่งจิ้งจอก ที่นั่งอยู่บนบัลลังก์ และถูกฝูงจิ้งจอกห้อมล้อม ได้เอ่ยด้วยความเสียใจเช่นนี้
"เวลาเอ๋ย ถ้าเวลาหยุดลงตรงนี้ได้ก็ดีสิ" พูดเช่นนี้แล้ว เขาก็ยกจอกสาเกขึ้นมา
เพื่อมอบฉายา "Tamayuratei" ให้กับโยไกตัวน้อยไร้นามผู้ต่ำต้อยบนเวที

เพียงแต่เรื่องราวมากมายบนโลกนี้ ล้วนไม่ได้เป็นไปตามที่ผู้คนปรารถนา เฉกเช่นคำอธิษฐานในยามทุกข์ตรมที่ไม่เคยได้สมหวังอยู่ร่ำไป
หัวใจของนายใหญ่ Hakushin ที่ทันใดนั้นก็เปี่ยมไปด้วยความโศกเศร้า ก็ได้รับการตอบรับ ท่ามกลางการกัดกร่อนของกระแสแห่งความมืดมิดเช่นกัน
โลกที่ไม่มีโยไกนับร้อยเดินท่องราตรีอีกต่อไป ช่างเป็นช่วงเวลาที่น่าพึงใจ และข้างไฟตะเกียงก็มีที่ว่างให้นั่งร้องไห้และคร่ำครวญด้วย
ในสนามรบอันแสนโหดร้ายนี้ จะมีที่ใดให้ตัวฉันที่เคยพูดตลกเพื่อสร้างความบันเทิงในวันวาน ได้ซุกหัวนอนบ้างไหม?
แต่เมื่อนึกถึงท่านผู้นั้นที่ตั้งชื่อให้ตนแล้ว โยไกน้อยผู้ด้อยพลังโยไกก็ตัดสินใจปล่อยวาง
ในวันที่ท้องฟ้าถูกปกคลุมด้วยเงามืด มันได้เผาผลาญจิตวิญญาณของตัวเอง และออกเดินทางไปทั่ว ท่ามกลางเปลวไฟมากมาย
ฝีปากที่เคยใช้เล่าเรื่องขบขันในอดีต ยังถูกใช้บอกเล่าสถานการณ์การต่อสู้ และสถานการณ์ของศัตรูในสนามรบมากมายด้วยเช่นกัน

เพียงแต่ความเหนื่อยล้าจากการวิ่งเต้นไปทั่วมานานนั้น ได้สั่งสมจนยากจะฟื้นฟูได้
โยไกที่แบ่งจิตมากเกินไป จึงแทบจะสูญเสียวิญญาณไปแล้วเพราะเหตุนี้
แม้อยู่ท่ามกลางตะเกียงนำทาง ก็ไม่อาจใช้คำที่สละสลวยมาบรรยายได้อีกแล้ว
แม้กระทั่งความทรงจำอันล้ำค่าในอดีต ก็กระจัดกระจายไปทั่ว

และในตอนนี้ ว่ากันว่าโยไกที่สติสัมปชัญญะเลือนราง ได้ลืมเลือนทุกสิ่งไปหมดแล้ว
มันจะปรากฏตัวเฉพาะในยามที่ผู้คนมารวมตัวแล้วพูดคุยกันเท่านั้น
บางทีบรรยากาศที่ผู้บรรยายคนนั้น เล่าถึงเรื่องราวมหัศจรรย์พันลึกทีละเรื่อง
อาจทำให้เขาค่อย ๆ นึกถึงอดีตที่ไม่มีวันหวนคืนกลับมาขึ้นมาก็เป็นได้