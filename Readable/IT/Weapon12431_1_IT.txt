
Tanto, tanto tempo fa, in quella che oggi è considerata un'epoca di miti, quando ancora i grandi draghi si libravano al di sopra delle vette...
Vi era un eroe che, nonostante la sua futura fama di Rubafuoco, era stato un giovane impulsivo come un Uccello alabardiere.
Forte, prode e baldanzoso, vagava nella foresta sfidando a duello chiunque incontrasse lungo il suo cammino.
Tuttavia, venne facilmente sconfitto da un eroe demiumano, seguace di un grande guerriero, che con movimenti astuti lo fece finire in una palude.

Vedendo il giovane in quelle condizioni, l'arciere non poté fare a meno di ridere.
Visto il suo carattere pacato, nessuno avrebbe mai pensato che lui prendesse in giro gli altri.
Il giovane, a metà tra la vergogna e la frustrazione, prese una decisione:
avrebbe seguito quegli strani soggetti, anche solo per coprire la vergogna della sconfitta.

"Ehi! Non vorrete mica affrontare quel... come cavolo si chiama... senza di me, vero?
Ascoltate, gente! Io sono Yupanqui, sono destinato a scuotere le fondamenta del... ehi, un attimo, non ho finito!"

Molti anni dopo, ricordando quel viaggio, non riusciva a non ridere dei suoi modi infantili e maldestri.
Più volte il suo non ascoltare i consigli lo portò a finire in pericoli mortali; più volte il suo carattere chiassoso si meritò i rimproveri dell'artigiano taciturno.
Sebbene fosse vero che innumerevoli nemici fossero caduti sotto i fendenti del suo spadone, a conti fatti i danni che aveva causato erano stati ben più ingenti.
Nonostante ciò, i compagni che viaggiavano al suo fianco ne tolleravano l'ignoranza giovanile.
Quando la sua vista venne rubata dal fuoco del delirio, gli sembrò di udire ancora una volta le parole del sacerdote silenzioso...

"Un giorno capirai perché hai intrapreso questo cammino.
La legna da ardere di ieri è il fuoco di oggi: la vita segue il suo corso.
Risponderemo al fuoco delle nostre azioni. Questa è la tua strada, e appartiene solo a te."