...
Un vecchio dai capelli grigi posò sul tavolo sei proiettili del suo moschetto speciale, guardando verso il fratello e la sorella dinanzi a lui con i suoi occhi quasi del tutto ciechi.
"Sei proiettili. Basteranno?", chiese il vecchio.
"Basteranno", disse il fratello.
Il vecchio sospirò. Aveva mantenuto la promessa, insegnando ai due orfani trovati davanti alla porta tutto ciò che sapeva:
le arti della spada, del moschetto e dell'inganno...
Come intrufolarsi in una residenza senza esser fiutati dai cani da guardia, come uccidere qualcuno nel sonno senza lasciare traccia di sé, e come premere il grilletto senza esitazione...
"Sei proiettili, sei vite...", disse il vecchio fra sé.
"No", disse la sorella, "cinque vite."
"Due di questi sono per la stessa persona."
Il vecchio non disse niente. Non chiese perché avessero scelto lui, né domandò loro come avessero intenzione di agire, proprio come, tanti anni prima, aveva fatto il suo maestro.
Ma il vecchio aveva a cuore i suoi studenti. I suoi occhi quasi ciechi avevano visto più di chiunque altro in città.
"La vendetta è una strada a senso unico, figlioli", disse, "Ciò che avete imparato da me vi basterà per vivere una vita ricca e piena di significato."
"Non voglio che facciate la mia stessa fine. Guardate i miei occhi: punizione divina, inflitta a coloro che cercano la vendetta". Provò ad aprire i suoi occhi annebbiati, affinché potessero vederli meglio.
"Siamo morti vent'anni fa", disse il fratello. "Se questi proiettili non finiranno su coloro che li meritano, non torneremo mai tra i vivi".
Il vecchio smise di parlare. Già da quando li aveva presi con sé, sapeva che questo giorno sarebbe arrivato.
"Va bene... Non proverò a dissuadervi", si alzò facendo leva sulle braccia. Ultimamente, persino un'operazione semplice come il mettersi in piedi lo metteva in difficoltà.
Ciononostante, voleva fare il giro del tavolo per abbracciare i suoi studenti preferiti. Lo sapeva, era l'ultima volta che si sarebbero visti.
Il vecchio chiese: "Vi serve altro?"
"No", rispose il fratello.
Il vecchio notò un aggrottamento sulla fronte della ragazza. Non poté vederlo, ma lo percepì.
"Cosa c'è, Iris?" chiese il vecchio. Aveva da sempre preferito Iris, razionale ed entusiasta, ma spietata quando brandiva un'arma.
Osservando i fiori che erano fuori dalla finestra, Iris gli rispose: "In verità, avrei un'altra richiesta.
Potrei raccogliere qualcuna delle sue rose arcobaleno?"
...

- I due moschettieri, p. 224.