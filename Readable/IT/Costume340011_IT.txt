Agli occhi della gente comune, proprio come i fiori differiscono in rarità a causa della natura della loro crescita, così anche i risultati accademici differiscono in valore.
Alcuni esemplari ricercatori sono paragonati ai Padisarah, mentre quelli più ordinari sono considerati simili alla più diffusa menta.
Col passare del tempo, anche alcuni studenti sono stati influenzati da queste analogie. Così, hanno iniziato a darsi dei soprannomi divertenti utilizzando le specie di fiori.
Fu concordato all'unanimità che l'Akademiya fosse piena di menta e Fiordolce, mentre rose e Padisarah erano individui rari, ormai in via di estinzione.
Quello che lasciava perplessi era che la geniale Lisa Minci aveva tutte le qualità di un Padisarah, ma poco le importava anche del titolo di rosa.
Come accademica, ha portato a termine moltissimi progetti lasciati incompleti da coloro che l'hanno preceduta. Inoltre, possedeva una solida conoscenza teorica.
I suoi successi le fecero guadagnare la stima dei suoi istruttori e presto le fu permesso di studiare persino gli argomenti più complessi. In poco tempo, riuscì a contribuire all'avanzamento dei suoi nuovi studi.
A quel tempo, alcuni ricercatori credevano che sarebbe diventata il più giovane saggio della storia. Ovviamente, a patto che rivedesse il suo percorso di studi.
Eppure, non partecipò alla cerimonia ufficiale che avrebbe certificato i suoi riconoscimenti accademici, scelse invece di ritirarsi dal progetto principale che stava studiando nel suo darsana, prima di abbandonare definitivamente Akademiya.
Quando affrontò le perplessità generate dalle domande dei suoi compagni di classe, lei rispose semplicemente e con eleganza, come faceva sempre:
"Il mio lavoro può essere paragonato al rimettere al posto giusto un ammasso di libri, tutto qui. Sapendo questo, per me non è necessario reclamare qualcosa di così oneroso come un titolo ufficiale.
Inoltre, ricordate quella canzone che andava tanto di moda fra noi studenti?
'Per il mistero del loto Kalpalata non preghiamo, per la purezza del Padisarah non ci sforziamo.
Con la poesia al nostro fianco, il loro aroma nelle nostre vite non è mai stanco'.
In passato, la rosa era un fiore prezioso senza eguali. Ma dopo che generazioni di studiosi hanno lavorato instancabilmente per coltivarle, è possibile trovare le rose ovunque splenda la luce del sole.
Ma questo è forse un male per le rose? Certo che no. Rare o meno che siano, le rose rimangono profumate come sempre. La preziosità è solo un'etichetta che noi abbiamo attribuito loro.
Per questo, se un giorno tutti smettessero di considerare questi fiori in modo così soggettivo, e iniziassero a giudicarli per le loro abitudini e i loro ambienti di crescita... potrebbe essere qualcosa più degno di essere commemorato, a mio parere."