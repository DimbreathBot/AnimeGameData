"บทโหมโรง"
ริมฝีปากเอ๋ย จงถักทอบทเพลงและขันขานแด่ข้า ถักทอคำเตือนและเรื่องเล่าจากสุดเขตแดนเหนือ
ข้าจากแผ่นดินเกิดของข้ามาไกลมากแล้ว ข้าจากบ้านเกิดของข้ามาไกลมากแล้ว
ร่อนเร่อยู่ในดินแดนที่ไม่มีใครรู้จัก พเนจรอยู่ในที่ห่างไกลอันแห้งแล้งและไม่คุ้นเคย
สิ่งที่โอบกอดความอ้างว้างของทุ่งทุนดรามีเพียงธารลึก สิ่งที่ร่ายรำอยู่ริมฝั่งพันทะเลสาบมีเพียงคลื่นหิมะ
โชคดีแสงจันทร์ยังคงส่องสว่างให้ข้า โชคดีสายลมยังคงพัดผ่านใบหน้าของข้า
ข้าจะขับขานต้นกำเนิดของโลกใต้แสงจันทร์ ข้าจะท่องบทกวีที่ปัดเป่าสิ่งชั่วร้าย
ข้าจะพรรณนาถึงแม่น้ำที่ไม่เคยหยุดไหล ข้าจะขับร้องถึงเทือกเขาที่ทอดยาวไม่สิ้นสุด
ข้าขอสรรเสริญเรือทองแดงของ Seutervoinen ข้าขอชื่นชมศรทองคำของ Ianikuinen
ข้าขอสาปแช่งแผนการร้ายของ Pakkaisukko ข้าขอต่อว่าภัยพิบัติของ Pohjola
บทเพลงของข้าคือวจนะศักดิ์สิทธิ์แห่งสวรรค์ ที่เทวทูตเคยขับร้องให้บรรพบุรุษของข้า
แต่สุดท้ายโชคชะตาก็เหมือนฝันอันแสนสั้น สุดท้ายเงามรณาก็ปกคลุมดวงตาราวกับวารีพิสุทธิ์
ตราบใดที่ดวงจันทร์สุญตายังคงถูกจองจำบนสวรรค์ ข้าก็ยังไม่อาจหวนคืนสู่บ้านอันเป็นที่รักได้
แสงทองอันนุ่มนวลส่องแสงอยู่บนยอดสน ดาวประกายพรึกสีเงินระยิบระยับอยู่ท่ามกลางกิ่งไม้
ทายาทผู้เยาว์วัยแห่ง Hyperborea จงสลักจำบทเพลงของข้าไว้ในหัวใจ
อย่าได้โลภมากในเส้นทางอันคับแคบของจิ้งจอกเจ้าเล่ห์ อย่าได้ลุ่มหลงในอำนาจผยองของหมียักษ์
เพียงบทเพลงและ Runo ยังคงดังก้อง อาณาจักรสุดเขตแดนเหนือจะยังสืบทอดไปชั่วนิรันดร์

"เพลงสวด I: ราชันแห่งสัตตภัย Pitkamoonen"
(วันครีษมายัน เผาข้าวสาลีช่อแรกที่เก็บเกี่ยวได้ ถวายแม่ไก่ วัวตัวผู้และดีงูที่หนักเท่าข้าวสาลี พร้อมโลหิตแห่ง██ของ████ที่ในเจ็ดภาชนะเงินบริสุทธิ์ ผู้นำพิธีจะท่อง Runo เจ็ดครั้ง แล้วทำการทำนายจากเครื่องในสัตว์ เพื่อปลอบประโลมเทพเจ้า)

ราชันแห่งสวรรค์สูงสุด บิดาแห่งสรรพสิ่งและมารดาแห่งทวยเทพผู้ไร้ความปรานีและไม่อาจพิชิต
เราขอถวายของสักการะแด่ท่าน เพื่อปลอบประโลมความริษยาของท่าน ขอท่านอย่าได้โกรธแค้นโลกนี้เลย
ผู้มีปีกที่อารมณ์แปรปรวนเอ๋ย ราชันผู้โหดเหี้ยมที่ทำลายล้างดินแดนมากมาย เทพผู้มีใจดุจหินผา
เทพผู้ยากจะแยกแยะเพศเอ๋ย ขอท่านออกห่างจากดินแดนมนุษย์ ออกห่างจากบุตรแห่งสุดเขตแดนเหนือ
ท่านได้ทำลายระเบียบของกฎแห่งอดีต ให้การคุ้มครองแก่มนุษย์ แต่กลับ██พวกเขา
ท่านทำให้ที่พำนักของผู้เป็นอมตะต้องสั่นสะเทือน ██ปีกของพวกเขาและ██ของพวกเขา
ท่านคือเทพผู้สนองกรรม ท่านคือเทพผู้ฝังแค้น โองการของท่านมิอาจขัดขืนได้ภายใต้แสงจันทร์
ดาบของท่านได้██บนสวรรค์และโลกอย่างยิ่งใหญ่ แล้วดื่ม██ของคนชั่วและผู้บริสุทธิ์จนหมดสิ้น
ราชาผู้ทั้ง██และ██ อยู่ต่อหน้าท่าน ทวยเทพก็เป็นเช่นมนุษย์ มนุษย์ก็เป็นเช่นมดปลวก
มิมีผู้ใดใครกล้าบังอาจเอ่ยนามของท่าน เพราะท่านจะ██ทุกคนที่รู้
แต่ว่า เทพผู้เจ้าอารมณ์ ขอท่านเมตตารับของสักการะที่พวกเราถวายแด่ท่านด้วย
ขอให้แสงแห่งจันทราน้ำค้างแข็งขวางกั้นภัยพิบัติจากท่าน และปกป้องพวกเราจากจุดจบอันเจ็บปวดชั่วนิรันดร์

(หมายเหตุจากผู้ประกอบพิธี Ehrnrooth: พิธีนี้ได้ถูกยกเลิกไปแล้วเมื่อห้าร้อยปีก่อน ตามคำสั่งของ Aila ทูตจันทราขับขานคนแรก สิ่งที่น่าสังเกตคือ เนื้อหาที่ไม่สามารถอ่านได้ในเพลงสวดบทนี้เหมือนจะไม่ได้ถูกลบไปด้วยความตั้งใจ... ถ้าเป็นจริงตามบันทึก พิธีในตอนแรกจะต้องให้ผู้นำพิธีท่องคำพูดพวกนี้ด้วยวิธีที่คลุมเครือ ว่ากันว่าเพื่อไม่ให้เทพเจ้าแห่งสัตตภัยทรงพิโรธ)

"เพลงสวด II: มารดาผู้มอบชีวิต Maadteraahka"
(ทารกถือกำเนิด ถวายเกลือทะเลให้หินศักดิ์สิทธิ์ นักบวชระดับผู้ช่วยขึ้นไปจะท่อง Runo สี่ครั้ง แล้วใช้น้ำอุ่นที่เคยแช่หญ้าน้ำค้างแข็งเหมันต์มาชำระล้างทารกเกิดใหม่)

ขอท่านโปรดรับฟังคำกล่าวข้า Maadteraahka ผู้สูงส่ง มารดาแห่งทวยเทพและมนุษย์
จาก Hyperborea ไปถึง Sal Vindagnyr ความเมตตาของท่านได้รับการยกย่อง
ท่านปกป้องสตรีผู้เยาว์วัย บรรเทาความเจ็บปวดของพวกนาง ทำให้พวกนางคลอดได้อย่างปลอดภัย
ท่านยินดีกับการขยายเผ่าพันธุ์ ท่านมอบชีวิตให้โลกใต้แสงจันทร์และดูแลธรรมชาติ
ท่านผู้เป็นมารดาแห่งสายน้ำอันยิ่งใหญ่ ท่านผู้เป็นเทพที่สร้างหัวใจให้มหาสมุทรที่คำรามกึกก้องแต่แรกเริ่ม
สัตว์ปีก สัตว์บกและสัตว์น้ำที่อยู่ใต้แสงจันทร์ล้วนเป็นของท่าน เพราะท่านได้ให้กำเนิดพวกมัน
ท่านสลักรูปร่างของเลือดเนื้อตามความปรารถนาอันศักดิ์สิทธิ์ของท่าน ราวกับช่างปั้นที่ปั้นดินเหนียว
ด้วยเหตุนี้ ข้าขอวิงวอนให้ท่าน มอบสุขภาพ ความกล้าและสติปัญญาให้เด็กผู้เกิดใหม่นี้ด้วย

(หมายเหตุจากผู้ประกอบพิธี Ehrnrooth: พิธีนี้ได้ถูกยกเลิกไปแล้วเมื่อห้าร้อยปีก่อน ตามคำสั่งของ Aila ทูตจันทราขับขานคนแรก โดยเปลี่ยนให้นักบวชระดับผู้ช่วยขึ้นไปท่อง "ขอให้จันทราใหม่ส่องสว่างเส้นทางข้างหน้าของคุณ" ให้ทารกเกิดใหม่ เพื่อขอให้ทารกไม่แปดเปื้อนมลทินในโลกใต้แสงจันทร์)

"เพลงสวด III: มารดาแห่งยมโลก Tuonetar"
(ฤดูแห่งการเก็บเกี่ยว จะแยกกันถวายของสักการะที่เหมาะสม ตามฐานะของผู้ล่วงลับในปีนั้น ๆ แล้วเผามันในเรือไม้หรือเรือทองแดงที่แกะสลักเสร็จแล้ว ของสักการะควรจัดเตรียมไว้ล่วงหน้า นักบวชระดับผู้ช่วยขึ้นไปจะนำดวงตาของของสักการะออกมา แล้วถวายแด่นายหญิงแห่งยมโลกเพียงลำพัง ผู้นำพิธีควรใช้สิ่งทอสีเข้มปิดตาทั้งสองข้าง ท่อง Runo สี่ครั้งและทำการทำนายจากเครื่องในสัตว์ เพื่อทำให้เทพเจ้าพอใจ)

นายหญิงของผู้วายชนม์นับพันนับหมื่น ท่านผู้เป็นเทพที่ยากจะอ่อนไหวและไร้อารมณ์
ราชันแห่งยมโลกผู้เร้นกาย Tuonetar ผู้เงียบขรึมไร้คำพูดและน่ากลัว!
ท่านเกลียดชังผู้มีชีวิตที่เย่อหยิ่งจองหองเหล่านั้น มิมีผู้ใดหลีกหนีจากท่านได้
ปลายเท้าของท่านจะเหยียบย่ำทั้งบ้านเรือนที่ทำขึ้นจากฟาง และบัลลังก์ศักดิ์สิทธิ์ทองคำ
ผู้คนหวาดกลัวท่าน เพราะท่านมองเห็นทุกสิ่ง ได้ยินทุกสิ่ง และพิพากษาทุกสิ่ง
พวกเราเคารพรักท่าน เพราะท่านยอมรับทุกสิ่ง โอบกอดทุกสิ่ง และเปิดรับทุกสิ่ง
จุดจบของทุกชีวิตมีเพียงท่านที่ตัดสิน ไม่ว่าเว้าวอนเช่นไรก็ยากจะทำให้ท่านซาบซึ้ง
แต่ว่า เทพผู้สูงส่งและน่าเกรงขาม พวกเรารับรู้ถึงความเมตตาและใจดีของท่าน
เช่นเดียวกับที่ท่านได้ปลดปล่อยบรรพบุรุษของบรรพบุรุษของพวกเรา หาใช่ทำให้ความทุกข์ทรมานของพวกเขาต้องดำเนินต่อไป
ผู้ปกครองแห่งความตายผู้ล่วงรู้โชคชะตาของสรรพชีวิตทั้งมวลในโลกใต้แสงจันทร์ ขอท่านโปรดรับของถวายจากพวกเราด้วย
ทายาทแห่งสุดเขตแดนเหนือขอวิงวอนต่อท่าน สายเลือดแห่งทองคำได้กลับคืนสู่อ้อมกอดของท่านแล้ว
ขอให้ท่านพาพวกเขาข้ามผ่านแม่น้ำยมโลกอันมืดมิด แล้วหลับใหลในแดนฝันอันไร้ฝันชั่วนิรันดร์

(หมายเหตุจากผู้ประกอบพิธี Ehrnrooth: พิธีนี้ได้ถูกยกเลิกไปแล้วเมื่อห้าร้อยปีก่อน ตามคำสั่งของ Aila ทูตจันทราขับขานคนแรก ไม่ว่าจะตัวตนหรือฐานะใด เมื่อผู้ติดตามแห่งจันทราน้ำค้างแข็งจากไป ก็ควรให้นักบวชระดับผู้ช่วยขึ้นไปท่อง "ขอให้จันทราใหม่นำคุณไปยังอีกฟากฝั่งอันแสนสงบ" และจัดงานศพที่เรียบง่าย)

"เพลงสวด IV: มารดาแห่งกาลเวลา Laimelea"
(วันเหมายัน เผาสิ่งทอที่บันทึกเหตุการณ์สำคัญทั้งหมดในปีนั้น ๆ แล้วนำเถ้าถ่านใส่ไว้ในถ้วยเงินที่มีน้ำบริสุทธิ์ ผู้นำพิธีจะท่อง Runo สี่ครั้ง แล้วในยามที่ลมพัดมา ก็จะใช้น้ำบริสุทธิ์ในถ้วยเงินที่ได้รับพรมารดน้ำรวงข้าวแห่งป่าเขียวขจี เพื่อทำให้เทพเจ้าพอใจ)

มารดาแห่งกาลเวลาผู้บริสุทธิ์นิรันดร์ เจ้านายผู้ไม่เคยถือกำเนิดและไม่เคยจากไป
ท่านทั้งสร้างและทำลายทุกสิ่ง ท่านทั้งจดจำและทำให้ทุกสิ่งถูกลืมเลือน
ท่านผู้เป็นเทพที่ในยามได้รับชีวิตก็ได้มอบชีวิตให้ตัวเอง ท่านผู้เป็นมารดาสูงสุด
ท่านคือการหยุดนิ่งเพียงหนึ่งเดียวในกระแสไหลริน ท่านคือคนนอกเพียงหนึ่งเดียวในสวนของทวยเทพ
ขอให้ท่านคุ้มครองสี่ดวงจันทร์ที่ถูกจองจำ... ขอให้ท่านคุ้มครองสี่ดวงจันทร์ที่ถูกจองจำ
ท่านคือคนนอกเพียงหนึ่งเดียวในสวนของทวยเทพ ท่านคือกระแสเพียงหนึ่งเดียวในความนิ่งงัน
ท่านผู้เป็นมารดาสูงสุด ท่านผู้เป็นเทพที่ในยามที่มอบชีวิตให้ตัวเองก็ได้รับชีวิตเช่นกัน
ท่านทั้งทำให้ทุกสิ่งถูกลืมเลือนและจดจำทุกสิ่ง ท่านทั้งทำลายและสร้างทุกสิ่ง
เจ้านายผู้ไม่เคยจากไปและไม่เคยถือกำเนิด มารดาแห่งกาลเวลาผู้บริสุทธิ์นิรันดร์

(หมายเหตุจากผู้ประกอบพิธี Ehrnrooth: เพลงสวดนี้ความหมายไม่แน่ชัด พิธีที่บันทึกไว้ก็ขัดแย้งกับข้อเท็จจริงทางประวัติศาสตร์... รวงข้าวแห่งป่าเขียวขจีเป็นต้นไม้ศักดิ์สิทธิ์ที่ถือกำเนิดขึ้นพร้อมเทพธิดาแห่งจันทราเมื่อห้าร้อยปีก่อน ในพิธีก่อนช่วงเวลานั้น ไม่ว่ายังไงก็ไม่ควรมีคำพูดนี้ปรากฏ ในเอกสารที่มีอยู่และยืนยันได้ในปัจจุบันนี้ ก็ไม่มีบันทึกเกี่ยวกับเนื้อหาของพิธีนี้ สันนิษฐานว่าเกิดข้อผิดพลาดระหว่างการคัดลอก แต่เมื่อพิจารณาถึงความซื่อตรงในการบันทึก เนื้อหาของข้อความจึงยังไม่แก้ไข)

"เพลงสวด V"
(ขาดหายไป)