"Dente di leone, dente di leone, cavalca il vento verso una terra lontana."
Recitò la piccola volpe.
Soffiò sul dente di leone e ne fece volare i semi. Poi mi disse, in tono più serio:
"Che i desideri del mio maestro possano cavalcare il vento e raggiungere l'Archon di Anemo."
Una folata di vento scosse i nostri corpi, spazzando via i semi di dente di leone.
Volarono forse in un luogo migliore, portando con loro i miei sogni e speranze?

Quando accadde tutto questo?
Qualche tempo fa, dietro al villaggio cresceva una foresta popolata da innumerevoli alberi rigogliosi. Al centro di questa foresta vi era un piccolo lago.
Il lago era chiarissimo e splendeva sotto la luce del sole, come le vetrate colorate della Cattedrale di Mondstadt.
I raggi del sole risplendevano tra i rami più alti luccicando sulla superficie dell'acqua come frammenti di gemme preziose. Uno spettacolo meraviglioso.
Quel giorno faceva fresco. Ero a caccia nella foresta quando arrivai sul limitare del lago. La brillante acqua mi ricordò la ragazza che amavo tanto tempo prima.
Non ricordavo molto di lei, ma sentivo che i suoi occhi assomigliavano all'acqua del lago e splendevano come i frammenti di pietre preziose nascosti lì sotto.
Mi persi nei miei pensieri mentre ammiravo l'acqua scintillante. Camminando come in un sogno lungo le sponde del lago, mi ero completamente dimenticato di essere andato là per cacciare.
Tornai in me quando sentii il suono di qualcosa che si congelava. Era un Fiordinebbia che cresceva accanto al lago, che aveva appena congelato l'acqua intorno a sé. Vicino vi era una volpe bianca, con la coda intrappolata dal ghiaccio. Povera creatura.
"Deve aver immerso la coda nell'acqua accanto al Fiordinebbia mentre beveva."
I Fiordinebbia sono piante pericolose e possono causare congelamento se maneggiati in modo incauto.
Vedendo che mi avvicinavo, la volpe prese a dimenarsi per la paura, ma la sua coda ancora congelata le impediva di scappare. La volpe si lasciò sfuggire dei guaiti di dolore.
"Oh, no, così non va."
pensai.
"Povera bestiola. Morirà comunque se non la salvo, tanto vale porre fine alle sue sofferenze portandomela a casa come cena."
Mi misi a pensare alla deliziosa zuppa di volpe che avrei potuto preparare con le carote che coltivavo. Al solo pensarci mi sentii pieno di energia e mi ritrovai a sorridere.
Imbracciai quindi l'arco da caccia e mi avvicinai piano piano all'animale.
"Coraggio, fa' la brava e resta ferma."