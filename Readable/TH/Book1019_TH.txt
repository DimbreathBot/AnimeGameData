Sundjatta สูญเสียชื่อเสียงอันดีงามไป และยินดีก้าวสู่เส้นทางของการผจญภัยด้วยตนเอง
เขามุ่งหน้าไปยังทะเลสาบลาวา และปล่อยให้คลื่นความร้อนแผดเผาร่างกายของเขา
ทุกวันนี้ทะเลสาบลาวาเย็นตัวลงแล้ว และไม่มีมังกรหรืออสรพิษออกอาละวาดอีกต่อไป
แต่ในห้วงเวลาอันไกลโพ้นนั้น ที่แห่งนี้ได้ถูกมังกรร้าย Lukwata ยึดครองเอาไว้
Lukwata เป็นหนึ่งในทายาทเผ่ามังกรโบราณที่หลงเหลืออยู่เพียงไม่กี่ตัว
มีจิตใจชั่วร้าย และพยายามที่จะฟื้นฟูระบอบการปกครองแบบเผด็จการของมังกรโบราณกลับมาอยู่ตลอดเวลา
มหาสงครามในอดีตกาลที่พลิกฟ้าสะเทือนดินครั้งนั้น ได้ทำลายล้างเผ่าพันธุ์ของมัน
แต่มันกลับซ่อนตัวอยู่ในถ้ำที่มืดมิด จึงรอดพ้นจากภัยพิบัติแห่งการทำลายล้าง

เมื่อสูญเสียการปรนนิบัติจากทาส Lukwata ก็แก่ชราและอ่อนแอลง
ดวงตาทั้งสองถูกไอกำมะถันรมจนมืดบอด สมองก็เลอะเลือนจนคลุ้มคลั่ง
ต้องเอาตัวรอดไปวัน ๆ ในห้วงฝันของการต่อสู้ครั้งใหญ่ระหว่างทูตสวรรค์ โดยไม่อาจหลุดพ้นได้
จึงไม่ได้รับรู้เลยว่ายุคสมัยของมนุษย์ได้มาถึง Natlan แล้ว
ด้วยเหตุนี้เมื่อทาสรับใช้ตัวเล็ก ๆ มาถึงรังที่มันซ่อนตัวอยู่เพื่อท้าทาย
มังกรโบราณจึงลุกขึ้นด้วยความโกรธ ไอจนอาเจียนออกมา ปากก็สาปแช่งไม่หยุดหย่อน
คล้อยหลังคำสาปที่รุนแรงดั่งสายฟ้า ลมพายุและกำมะถันก็พุ่งออกมาจากปาก
"เจ้าทาสชั่วที่ไม่รู้หัวนอนปลายเท้า กล้าดียังไงถึงมารบกวนการนอนของข้า!"

Sundjatta ได้พบกับมังกรร้ายในตำนานที่แก่ชราและสติฟั่นเฟือนไปแล้ว
พอเปิดปากก็อ้างนามอันยิ่งใหญ่ว่าเป็นราชา และลืมเผ่าพันธุ์ของตนเองไป
ดังนั้นเขาจึงหัวเราะดังลั่น หยิบค้อนยักษ์ขึ้นมา แล้วเยาะเย้ยมังกรชราตัวนั้นว่า:
"ข้าเป็นแค่คนงานเหมืองไร้ชื่อไร้นาม ไม่ใช่ทาสที่ชั่วร้ายอะไร"
"เจ้าจะเรียกตัวเองว่าราชาได้ยังไง ในเมื่อเจ้าก็เป็นแค่ตาเฒ่าโง่เง่าเท่านั้น!"
เมื่อ Lukwata ได้ยินเช่นนี้ก็เดือดดาลจนกระอัก และอาเจียนอย่างรุนแรงอีกระลอก
มันอาเจียนออกมาเป็นลาวาที่ทั้งสกปรกและร้อนระอุ และพ่นควันไฟสีดำออกมา
เมื่อเห็นเช่นนั้น Sundjatta ไม่ได้แสดงสีหน้าตกใจแต่อย่างใด เขาเหวี่ยงค้อนยักษ์ใส่มังกรชราทันที

แม้ว่า Lukwata จะแก่ชราและฟั่นเฟือน แต่เมื่อโกรธขึ้นมาก็ยังน่ากลัวอย่างยิ่ง
และเห็นว่าความร้อนจากลาวาได้เผาไหม้ทั้งผมและขนคิ้วของ Sundjatta
พิษอันร้ายกาจของมังกรแทรกซึมเข้าไปในผิวหนังและอวัยวะภายใน ทำให้เจ็บปวดเกินทน
เขี้ยวยักษ์ที่กลายเป็นสีเหลืองทิ้งบาดแผลเหวอะหวะไว้ กรงเล็บฉีกรอยแผลเก่าให้ปริออก
Sundjatta อดทนกับความเจ็บปวดสุดขีด กระหน่ำหวดค้อนลงไปไม่ยั้ง
จนกระทั่งหัวของมังกรที่แข็งดุจหินนั้นแตกเป็นเสี่ยง จนกระทั่งควันสีดำก็ถูกลมจากค้อนพัดกระจายสลายไป
จนกระทั่งวิญญาณของมังกรชรานั้นแตกซ่าน ทะเลสาบลาวาก็เย็นลงไปเกินกว่าครึ่ง
Sundjatta ล้มตัวนอนลงอย่างพึงพอใจ นับตั้งแต่นี้ไป เขาก็จะได้เป็นผู้กล้าสมดังชื่อแล้ว!