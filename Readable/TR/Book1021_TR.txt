Gece Rüzgarının Ustalarındaki dokumacılar gece diyarındaki her bir nehri bilirler, hikayelerin ve şiirlerin Mictlan'ın siyah nehrinden doğduğunu da bilirler. Gece uçan avcı kuşlar hizmetkarlarıdır Kırık Çehreli Kadın'ın, o ki efendisinin elinden üç gümüş ipliğe sıkıştırılmış ay ışığını almış; gecenin sislerini geçip ruh alevlerinin diyarına varmış; kör dokumacılara bunlardan canlı kilimler yaptırmış. Bu kilimler insanların meskenlerinde, tapınaklarında ve savaş meydanlarında asılıdır, insanlığın öykülerini ve efsanelerini anlatır, kilimler uzadıkça tarih yazılır.

Fakat tüm kabilelerin kovduğu gezgin bilge "Denizin Evladı" Ropal bir zamanlar şöyle demiştir: "Ben kaosu kabul ediyorum fakat kaos beni kabul ediyor mu bilmiyorum." Kadim öyküler ve bilmecelerde tehlikeli sırlar saklıdır. Bundan dolayı Gece Lordu, öykü dokuyan herkesi kör etmiştir ki yalnızca öykülere odaklanabilsinler. Olup biteni göremedikleri için soğuk ay ışığı onlara iğne gibi batar fakat üç ayın ölümüne asla tanık olamazlar. Böylece bilmecelerin ve benzetmelerin efendisi ebediyen dokumaların üzerinde ayırt edilemez ve betimlenemez bir sis olarak kalmıştır.

Dokumacıların dokuduğu öyküler, Gece Lordu'nun kırık çehresinden gelen fısıltılardı. Efsanelerde Coquitao adlı bir savaşçının bahsi geçer, kendisi Gece Rüzgarının Ustalarının öncülerinden biridir ve ruhunun diyarı uzak bir gece yarısında soğuk bir güneşin altındadır. Makana adlı taştan sopasıyla dünyayı dolaşmış ve ölmüş tanrılarla yaptığı bir sözleşmeyi yerine getirmiştir, hayatı savaş ve kaosla geçmiştir. Rüzgarlı ve yağmurlu bir gecede, yaz günlerinin tanrısıyla sözsüz bir anlaşma yaptığı ve kaderini vebanın kol gezdiği bir diyardaki Kame İkizleri'ne rehin verdiği söylenir.

Yaz günlerinin tanrısı, Coquitao'dan ölümü unutanları cezalandırmasını, yıldızlı göklerden dondurucu duman ve rüyalar indirmesini ve bunu insanlara dağıtmasını buyurdu. Bundan dolayı Coquitao, "Makana"yı kullanarak geri dönüşü olmayan ölümler getirdi, sahipsiz ruhları Mictlan'ın derin siyah nehrine geri götürdü ve onları Gece Lordu'nun uykusuna döndürdü.

Coquitao'nun parmakları, kanlar içinde diz çökmüşken bile Makana'yı sıkıca kavrıyordu. Sayısız gün ve gece boyunca süren mücadele ve katliam nihayet yıldızlı göklere yayılan çılgınlığı dindirmeyi başardı. Peşinden yoldaşları geldi, bunlardan biri Nagual adında kurnaz bir şekil değiştiriciydi. Memleketi ise uzaklarda yanıp kavrulmuş, hatta bugün dahi sonsuz yanan bir diyardı.

Son hayalperest de Coquitao ve yoldaşları tarafından idam edildiğinde, akan kanların oluşturduğu nehir yıldırımlı bulutların üzerinde yaşayan yeşim etekli efendiyi nihayet memnun ettiğinde ve tüm nehirleri temizleyecek yağmurları yağdırdığında yaz günlerinin tanrısı kahramanın ruhunu geri vermeyi reddetti. Bunun yerine hain Kame İkizleri'nden alçak Nagual'ı gizlice yönetmelerini istedi. Bunun sonucunda Nagual, obsidiyen kılıcıyla Coquitao'nun başını omuzlarından ayırdı.

Başsız Coquitao bundan ötürü yaz günlerinin tanrısıyla olan anlaşmasını tamamlayamadı ve yalnızca Tzitzimimeh'leri takip edebildi.