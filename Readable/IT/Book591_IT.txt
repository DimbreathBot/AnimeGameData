Ahah, porca miseria!
Hai trovato l'orologio Mora che avevo nascosto con tanta perizia! Ben fatto, davvero! Tanto cappello.
Tuttavia, con il talento che hai, avrai notato che l'orologio ha solo la forma dei Mora, ed è coperto da un sottile strato di vernice dello stesso colore. Per gli standard del mercato, non vale quasi niente.
Adesso immagino che il tuo umore sia cambiato drasticamente, e non potrai esimerti dal pensare: "Il tesoro che ha dato inizio alle Riscoperte preziose non vale niente? E lui voleva perfino che la gente lo imitasse... L'avventuriere che ha lasciato qui l'orologio è un imbroglione, punto e basta!"
Ma non ti innervosire! Adesso ti spiego...
L'unico motivo per cui i Mora sono diventati la valuta standard, senza se e senza ma, è che dietro di essi si staglia, grande e potente oltre ogni paragone, il difensore dei contratti, il giusto e saggio, il... Ah, per ora omettiamo le cinquemila parole di lode a Morax, e diciamo che è il suo "credito" a dare valore ai Mora. Senza questo "credito" i Mora sono solo... beh... dei dischetti di metallo.
E dietro questo orologio si trova il mio viaggio fra mari e monti, una ricerca incessante, milioni e milioni di passi a caccia del più grande tesoro del deserto. Un'intera collana di romanzi non basterebbe a raccontare la mia storia per intero. Per questo motivo, ho lasciato dietro di me quest'orologio, che mi ha accompagnato per l'intero viaggio da quando ero piccolo.
Non è assolutamente perché è l'unico mio possedimento!
Forse, un giorno, diventerò un avventuriere di successo, e la mia fama si estenderà su tutta Teyvat! Allora sì che la mia reputazione darà valore a questo orologio, e non ti sembrerà più di esser stato vittima di un imbroglio!
Ovviamente, forse tutto questo l'avevi già capito, e magari sei perfino più forte di me! Forse sei già una persona importante ma, se anche fosse, la mia logica non fa una piega: quest'orologio sarà il ricordo più antico che avrai trovato nel misterioso Miraggio di Veluriyam, e sarai tu a dargli maggiore valore!
Quindi, non importa quanti anni, decenni o secoli ci saranno fra me che seppellisco l'orologio e te che leggi questo messaggio, l'importante è lavorare sodo e essere la versione migliore di noi stessi!
E in seguito potremo diffondere questa mia nozione su "cosa crea valore" per tutta Teyvat, permettendo a tutti di vivere al massimo!
Firmato: un avventuriere la cui reputazione non è in realtà un granché; ma che ha una firma molto, molto sofisticata.
