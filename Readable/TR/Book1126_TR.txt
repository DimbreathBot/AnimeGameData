O zamanlar zifiri karanlık ve çamurlu akıntılar henüz çorak tundraya sızmamıştı, soylu Feylerin koruması altındaki yoksullar rahatça uyuyabiliyordu.
Fakat rüyasız ve sıkıcı işle geçen bir hayat acı sayılmazdı. Herkes emeğinin karşılığında ufak bir mükafat alıyordu ve sıcak kalmaya yetiyordu bu.
Zira Snezhnaya'nın Çarı merhametliydi ve buz denizi kadar engin bir kalbi vardı. Kısa ömürlü küçük ölümlülere karşı bile cömertti.
Üstelik soylu prensler, sonsuz şatafat içinde yaşamanın ölümlülerin zayıf ruhlarını bozabileceğini söyleyen kadim bilgeleri anlıyorlardı.
Dolayısıyla açlığa ve soğuğa karşı bir tek onlar mücadele etmezdi, zira halk uğruna tok olmanın günahını taşımak zorundalardı.
Ne kadar merhametli bir bilgelikti onlarınki, adeta erdemlilik timsalleri! Hem soylular hem halk, hükümdarlarının kutsal adına övgüler diziyordu.
Feylerin ulu efendisine övgüler olsun; o ki sert bir baba misali, çile içinde yaşayan tüm varlıklar için ince ince işlediği bir hiyerarşi ve idare nizamı kurmuştur.

Ne var ki saf beyaz ışığın derin gölgeler düşürmesi gibi, soyluların iyi niyetleri çoğu zaman akılsızların gözünde kaybolup gitmiştir.
Ve bir hazinenin başına yüksek bir duvar örüldüğünde, kalbi hırstan kabaranlar her daim onu çalmaya heves etmiştir.
Hayatı yutup götüren karanlık sel gelmeden evvel, tarihin sahnesine Cennetin ve kuzgunların efendisi daldı.

Adı Reed Miller'dı; bir gün uluslar arasında ün salacak olan o meşhur usta hırsız.
Nereden geldiğini kimse bilmezdi; çevirdiği sayısız yalanın ardında sakladığı hakikati de kimse çözemedi.
Belki kutsal beyazlara bürünenlerle alay etmek için, belki de çürüten açlık, sefalet ve hınç içinde yaşayanları ayağa kaldırmak için kara kuzgunun işaretini yükseltti.
Dışlananları, hor görülenleri topladı ve ilk Hazine Avcıları topluluğuna tanrıları hor gören cesur sözler vaaz etti.

"Ey yoksullar, ey açlar, ey soğuktan titreyenler, ezilenler, hor görülenler. Buraya gelen tüm kardeşlerim..."
"Eğer kaderin elinden zulüm gördüyseniz, yahut komşunuzun kederine geceler boyu ağladıysanız..."
"Eğer siz de korkudan uzak bir sığınak istiyorsanız, siz de gözyaşlarının olmadığı bir dünya düşlüyorsanız..."
"Kırın zincirlerinizi ve bize katılın, kardeşlerinizin yanına gelin."
"Bırakın ölüler gömsün ölüleri; sizse aç ve yoksullar için, size tepeden bakanların servetiyle yeni bir Cennet inşa edin."