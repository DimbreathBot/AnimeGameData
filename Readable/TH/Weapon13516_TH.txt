
ในตำนานพื้นบ้านของแดนเหนือ ราชันคิมหันต์ผู้ซึ่งเคยนำความอบอุ่นมาสู่โลกใบนี้ แท้จริงเป็นน้องชายคนโปรดของราชันเหมันต์
แต่ทว่าระหว่างที่ทะเลาะกันกลับถูกพี่ชายพลั้งมือฆ่าโดยไม่ได้ตั้งใจ โลกจึงตกอยู่ภายใต้การปกครองของความหนาวเหน็บอันโหดร้ายนับแต่นั้น
ผู้คนอาจจะยังไม่เข้าใจ และไม่รู้ว่าทำไมราชาผู้เมตตาถึงต้องมีพายุหิมะห้อมล้อม
ทว่ามีเพียงแต่ภูตที่อายุยืนยาวเท่านั้นที่รู้ ว่าผืนดินน้ำแข็งที่ไม่ละลายตลอดทั้งปีแห่งนี้ มันมีมาอย่างยาวนานกว่าช่วงเวลาการปกครองของท่าน Tsar เสียอีก
จักรพรรดิขาวผู้ปกครองเหล่าภูตและประทับบนบัลลังก์ดาราสีจาง กลับเงียบงันไม่พูดจา หลังกลับมาจากซากปรักหักพังของสุดเขตแดนเหนือ
เขาใช้เวลาครุ่นคิดอยู่นานภายในป่าไม้เบิร์ชสีขาว จนในที่สุดเขาก็เปิดประตูให้แก่มนุษย์ที่เขาเคยปฏิเสธไป
พระราชวังอันซับซ้อนราวกับเขาวงกตซึ่งตั้งอยู่บนผืนดินน้ำแข็ง ถูกสร้างขึ้นพร้อมกับเตาหลอมของ Snezhnograd
มนุษย์ผู้ทรงปัญญาและเหล่าภูตถูกเรียกให้มารวมตัวที่นี่ ต้นอ่อนแห่งความคิดอันยิ่งใหญ่ก็ได้ถือกำเนิดขึ้นที่นี่เช่นกัน
เหล่าบริวารผู้กล้าหาญที่สุดของ Tsar คอยเฝ้าปกป้องพระราชวังอันสูงส่งแห่งนี้ ตลอดคืนวันนับไม่ถ้วนนับจากนั้น
หนึ่งในนั้นเป็นภูตที่ติดตามจักรพรรดิอยู่ตลอด และอีกหนึ่งก็คือมนุษย์ที่เคยพิสูจน์ความจงรักภักดีต่อองค์จักรพรรดิ
สองพี่น้องเป็นคนหนุ่มสาวจากตระกูล โดยลูกชายคนโตสืบทอดตราสัญลักษณ์ของนกไนติงเกล และคอยอารักขาเคียงข้างจักรพรรดิ
ส่วนลูกชายคนรองผู้เฝ้ามองดูพี่ชายมาโดยตลอด กลับเลือกทอดทิ้งชื่อเสียงของตระกูล และกำลังจะไปใช้ชีวิตอย่างไร้เกียรติที่ชายแดน
แต่ยังไงก็ตาม ภัยพิบัติที่เกิดจากความเห็นแก่ตัว ก็ได้ทำให้ความคิดอุดมคติอันจองหองกลายเป็นเพียงฝันอันว่างเปล่า และได้เปลี่ยนแปลงโชคชะตาของพวกเขา
องครักษ์ผู้ซื่อสัตย์ได้ล่วงรู้ความลับของเหล่านักปราชญ์เข้า จึงถูก "อสูร" ที่ไม่เคยได้รับจิตวิญญาณนั้นกลืนกิน
น้องชายร่วมอุทรของเขาที่ประจำการอยู่ที่นั่นรีบเข้ามาเพื่อระงับความวุ่นวาย ทว่ากลับตายอยู่ในป่าอันรกร้างซึ่งปกคลุมไปด้วยหิมะสูงไปนานแล้ว
หอกยาวที่ประดับด้วยขนนกสีขาวเงินถูกพบเจอ แต่มันกลับถูกย้อมไปด้วยเลือดชนชั้นสูงจนกลายเป็นคราบสีดำ
หลายปีต่อมา เหล่านายพลผู้สืบทอดตระกูลก็ได้ละทิ้งบ้านเกิดไป และเดินทางไปชายแดนรกร้างเพื่อล้างแค้น
ทุกครั้งที่จับหอกในมือ เขาก็มักจะนึกย้อนกลับไปตรงหน้าประตูของพระราชวังโบราณซ้ำแล้วซ้ำเล่า
ค่ำคืนอันยาวนานที่เต็มไปด้วยหิมะและความโศกเศร้า คำพูดของเพื่อนเก่าที่อยู่บนกิโยตินยังคงดังก้องอยู่ในหูของเขา
โลกใต้แสงจันทร์ถูกพันธนาการไว้ด้วยโชคชะตาอันแสนเศร้า ผู้คนที่ไม่มีที่ให้กลับไปได้แต่เร่ร่อนอยู่ในบ้านเกิดของตน
ผู้หล่อคบไฟที่อาบไล้แสงจันทร์ที่ทาบทอลงมายามราตรีนิรันดร์มาเยือน ได้จุดไฟที่ไม่มีวันมอดดับและเริ่มการเฝ้ายาม