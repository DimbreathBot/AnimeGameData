...

Filojiston hırsızlığının sonuçları gün geçtikçe kötüleşiyor. Diğer hükümdarların çoğu insanların Filojistonu birbirlerini öldürüp fetihler yapmaları için kullanmalarına göz yumuyor, hatta bazıları insanları daha büyük zulümler işlemeye teşvik ediyor. Bunu insan nüfusunu kontrol etmek için etkili bir yöntem olarak görüyorlar... Ya da belki sadece keyif alıyorlar.

Kuzeye doğru giden sığınmacıların sayısı giderek artıyor, getirdikleri haberler ise bir o kadar korkunçlaşıyor. Kacho'pinik'in şefi, müttefikliğini istediği Culhua'nın liderine kızıyla evlilik sunmuş. Culhua ise kızın (...) kesip çıkarmış, onu (...) kurban etmiş ve yiyecek depoları daha dolu olduğu için köylerine (...) yürümüş. Kandan nasıl canlılık çıkardığımızı anlamıyorlar fakat yine de yöntemlerimizi taklit edip hayallerindeki tanrılara manasız kurbanlar sunuyorlar.

Kemonel ile konuştum. O bile çekinceliydi, gerçi insanlara değil, kendi soyunun hayvanlara dönüşmesine acıyormuş. Daha fazla insan ejderleri ehlileştirmeye ve onları birer katliam aracı olarak kullanmaya başlamış. Ne de olsa ejderler akıllarını kaybetse bile pençeleri ve dişleri bir insanın etini kolayca parçalayabilir. İşte bu yüzden Kemonel, barış isteyen insanlarla müttefik olmak ve onların ruhlarını kullanarak kendi bölgesindeki ejderhalar için ebedi ve huzurlu bir rüya diyarı oluşturmak istemiş. Hayatlarını kaybeden şanssızlar dahi onları hapseden formlarından kurtulup bu rüyada mutluluk ve avuntu bulabilecekmiş.

İmkansız bir plan değil elbet fakat yaklaşımı nihayetinde insan yerleşkelerinin gözetimini zayıflatacak ve göklerin ötesinden gelen o kırılgan canlılara daha fazla acı getirecekti.

İnsanlığın kederi kendi aralarındaki hiyerarşi eksikliğinden kaynaklanıyor. Ejderhalar kendinden üstün olanlara boyun eğmek ve kendinden aşağı olanlara hükmetmek için doğmuştur. Ejderhaların karşısına bir insan kılığında çıksam bile kokumu anında alırlar, rütbemi anlarlar ve emirlerime uyarlar. Zira ejderhaların kanlarında yazan kanun budur, doğanın belirlediği yol budur. Zayıflar güçlülere boyun eğer, doğanlar kendilerini doğuranları takip eder, kullar hükümdarlarına hizmet eder. Fakat insanlar öyle değil. İnsanlar kendinden daha iyi olanları kandırmak, daha zayıf olanlara işkence etmek, hatta klanlarına ihanet etmek ve kendilerine yaşam verenleri dahi öldürmek için doğmuştur. Üstelik bencilce çıkarlar için. Gözlerinde onlara ait bir yol yoktur, olsa bile o yoldan sapmak için sayısız bahane üretirler. Düzgün bir yönlendirme ve kısıtlama olmadan aynı zulümleri tekrarlamaya ve geçmişteki hatalarından ders çıkarmamaya mahkumdurlar.

Hayatı lekeleyen her hareket bir küfürdür, Hükümdarımızın onuruna yapılan affedilemez bir hakarettir. Dolayısıyla insanların şiddete olan meylini söndürmek için onları ejderhalarla denk duracak şekilde yetiştirmek, onlara zayıfların güçlülere diz çökmesi gerektiğini ve buyrulmuş yolun anlamını zorla öğretmek gerek.

... Henüz gerçekleşememiş bir fikir bu. Eğer göklerin ötesinden gelen o yağmacı, insanlığı kendi düzenine boyun eğmeye zorlamak için bütün bir gezegeni mühürleyebiliyorsa ben de pekala kendi diyarımı mühürleyebilirim, öyle değil mi? Nüfuz edilemeyen bir sığınak olsun diyarım, içindeki hiçbir şey çıkamasın, dışarıdan hiçbir şey giremesin. Yaşamın geleceğinin kusursuzca tasarlanabileceği, düzene sahip kapalı bir sistem...

Bu planın adı "Xibalba" olsun. Topraklarımdaki insanların bir yer altı dünyasından bahseden ilkel mitlerinden ödünç aldığım bir ad. Bu plan başarılı olursa ne hükümdar lordlar ne Hiçlikten gelen düşmanlar Xibalba'nın mühürlü kanunlarını aşabilir. Bozulamaz bir sığınak için gayet uygun bir ad oldu...

...

Hükümdarımızın uyanık olduğu günler giderek seyrekleşiyor, dolayısıyla onunla iletişim kurma fırsatımız da giderek azalıyor. Kemonel'in planını da onayladı, benim planımı da.

Kukulkan gibi benim de aklım karışmaya başladı... Hükümdarımıza hangi yol gerçek neşeyi getirebilir? Nasıl bir yol bu diyarın gelecek on binlerce yıl boyunca refah içinde yaşamasını sağlayabilir?

Bilmiyorum. Xibalba projesi sorunsuz ilerliyor, fakat mükemmel ilerlese bile kendimi ikna edemiyorum. Güç hiyerarşisi Hükümdarımızın acısını dindiremediyse... Bana bahşettiği bilgelik onu nasıl gerçekten memnun edebileceğimi bana gösteremediyse... O halde tüm diğer yaşamlar için bir yol buyurmaya ne hakkım var?

Belki de... İnsanları daha fazla gözlemlemeliyim, özellikle de gülünç gelenekleri yüzünden henüz yozlaşmamış insanları. Eğer hakikaten bir umut varsa, o zaman...