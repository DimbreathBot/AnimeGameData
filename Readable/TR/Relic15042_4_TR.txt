
Altın diyar çoktan düşmüş olsa bile donuk ışığın hâlâ parladığı ve gümüş aynanın henüz kırılmadığı bir zaman vardı.
Şanlı altın kule, incir ağacı gibi bir gecede düşüverdi. Dondurucu kuzey ovası boyunca,
kutsal şehirden kadim başkente kadar, hayata dair en ufak bir iz taşıyan tüm şehirler koyu mavi kristal çiviler tarafından yok edildi.
Bir zamanlar yüceltilen havari ve tanrıların ilk ulağı felakette ortadan kayboldu.
O zamanlar şehirlerden uzakta olup kurtulanlar, yalnızca dondurucu rüzgar ve karların arasında hayata tutunabiliyorlardı.
Sığınabilecekleri bir yer kalmamıştı, ıssız karanlığın içinde nihai sonlarını beklediler.

Sonraki nesillerin dualarında bahsedilen büyük yok oluş buydu. Altın çağın bereketi toza döndü,
tanrılar ise sessiz kaldı. Ne haykırışlara ne lanetlere ne de serzenişlere kulak verdiler.
O çaresiz, uzun gecede göklerin hükümdarlarından yalnızca bir tanesi ölümlülerin acısı için gözyaşı döktü.
Bu, dünyayla aynı kökten gelen semavi bir varlık, aynı zamanda göklerdeki savaş arabasının ve ışığın kraliçesi olan Donuk Ayın hanımıydı.
Merhametinden ve daha derinden gelen, dile getirmediği bir dileğinden dolayı hayatta kalanların dualarına kulak verdi.

Efsaneye göre parlak gümüşten iplikler eğirip, yerinden edilmiş kimselere dondurucu ovalarda rehberlik etmiş.
Özlemle dolu gözyaşları, uzak kuzeyin donuk topraklarına düşmüş ve buzlu rüzgarların arasında sonsuza dek var olacak zambaklara dönüşmüş.
Hyperborea'nın gururlu nesli bu yüzden kendilerini "Donuk Ayın Çocukları" diye adlandırıyor.
Baştaki amaçları fark etmeksizin onlara yeniden yaşam bahşeden tanrıyı onurlandırıyorlar.