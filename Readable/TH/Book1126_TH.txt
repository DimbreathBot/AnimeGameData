ในตอนนั้น กระแสขุ่นมัวอันมืดมิดยังไม่เข้ารุกรานทุ่งน้ำแข็งอันแห้งแล้ง ผู้ยากจนที่มีฐานะต่ำต้อยยังสามารถหลับใหลอยู่ใต้ร่มเงาการคุ้มกันของภูต
ชีวิตแสนธรรมดาที่ไร้ซึ่งความฝันนั้น คงจะเรียกว่ายากลำบากไม่ได้ ผู้ที่ยอมขายแรงงานจะได้รับค่าตอบแทนเล็กน้อย ให้พอประทังชีวิตจากภัยหนาว
เพราะความเมตตาของ Tsar แห่ง Snezhnaya นั้น กว้างใหญ่ไพศาลราวกับทะเลน้ำแข็ง ไม่เว้นแม้แต่กับผู้คนตัวเล็ก ๆ ที่มีอายุขัยแสนสั้นเหล่านั้น
ชนชั้นสูงผู้สูงศักดิ์เหล่านั้นเข้าใจในคำสอนเก่า ๆ อย่างถ่องแท้ ความฟุ่มเฟือยอย่างไม่รู้จักขอบเขตจะทำให้จิตวิญญาณอันเปราะบางของมนุษย์แปดเปื้อน
ดังนั้นจึงมีเพียงพวกเขา ที่ไม่สามารถดิ้นรนอยู่บนขอบของความหิวโหยและความหนาวเหน็บ และจำต้องแบกรับบาปแห่งความอิ่มเอมแทนพลเมืองของพวกเขา
ช่างเป็นปัญญาที่เปี่ยมด้วยเมตตา ช่างเป็นบรรทัดฐานอันสูงส่ง เหล่าขุนนางผู้สูงศักดิ์และสามัญชนนับไม่ถ้วน ต่างพากันสรรเสริญเกียรติยศอันสูงส่งของราชา
ผู้มีอำนาจที่เชิดชูเหล่าภูต เปรียบเสมือนบิดาผู้เข้มงวดที่คอยกำหนดลำดับขั้นให้แก่ผู้คนที่ทนทุกข์ต่อความยากลำบาก

แต่ก็เหมือนกับการที่แสงสว่างอันขาวบริสุทธิ์ สามารถสะท้อนให้เห็นเงามืด ความหวังดีของเหล่าขุนนาง ยากจะทำให้ชาวบ้านผู้โง่เขลายอมรับและเข้าใจได้
เมื่อมีผู้สร้างกำแพงสูงเพื่อปิดผนึกสมบัติ ย่อมต้องมีกลุ่มคนชั่วร้ายที่ละโมบและหมายปองสมบัติ
ก่อนที่กระแสขุ่นมัวอันมืดมิดที่กลืนกินสิ่งมีชีวิตจะมาถึง เจ้าแห่งสรวงสวรรค์และฝูงกาได้บุกเข้าไปในโรงละครแห่งประวัติศาสตร์

เขาก็คือจอมโจรผู้ยิ่งใหญ่ Reed Miller ที่มีชื่อเสียงโด่งดังไปทั่วโลก
ไม่มีใครรู้ที่มาของจอมโจรผู้ยิ่งใหญ่ เช่นเดียวกับที่ไม่มีใครสามารถประกอบเจตนาที่แท้จริงของจอมโจรผู้ยิ่งใหญ่ จากคำโกหกนับไม่ถ้วนที่เขาถักทอขึ้นมาได้
บางทีอาจจะเพื่อเย้ยหยันความบริสุทธิ์ของสีขาว หรืออาจจะเพื่อปลุกเร้าความกระหายและความขุ่นเคือง ที่ปราศจากสุ้มเสียงอยู่บนท้องถนน
ชายหนุ่มใช้ตราสัญลักษณ์ของอีกาดำ รวบรวมเหล่าชนชั้นต่ำที่ยังไม่ได้รับระเบียบและความเมตตา ก่อนจะประกาศหลักการที่อยู่นอกขอบเขตอำนาจ ให้กับเหล่ากองโจรล่าสมบัติดั้งเดิม

"พี่น้องที่ยากจน หิวโหย หนาวเหน็บ และถูกข่มเหงรังแก พี่น้องที่พลัดพรากจากบ้านมาอยู่ที่นี่"
"หากคุณเคยน้อยเนื้อต่ำใจในโชคชะตาที่ไม่ยุติธรรม หากคุณเคยหลั่งน้ำตาเพราะความทุกข์และยากลำบากของเพื่อนบ้านในยามค่ำคืน"
"หากคุณก็ปรารถนาจะมีที่ให้อยู่อาศัยโดยไม่ต้องหวาดกลัว หากคุณก็ปรารถนาที่จะได้เห็นโลกที่ไม่มีใครต้องหลั่งน้ำตา"
"ถ้างั้นคุณกับพี่น้องของคุณก็จงมาร่วมแรงร่วมใจกัน เพื่อสลัดพันธนาการแห่งทาสให้หลุดพ้น และเข้าร่วมกับพวกเรา"
"ปล่อยให้คนตายฝังศพคนตาย แล้วพวกคุณจงลุกขึ้นยืน หยิบเอาทรัพย์สมบัติของผู้เย่อหยิ่งเหล่านั้น มาสร้างสรวงสวรรค์ให้กับคนยากไร้ซะ"