Quando il vento smise di soffiare, i frammenti di luna riflessi nell'acqua si riunirono, e il ragazzo udì per la prima volta la voce della fata.
Le fate sono creature così delicate e sensibili da superare la comprensione degli umani, e il ragazzo rimase profondamente ammaliato dalla sua voce dolce ed elegiaca.

Ma in quanto creatura tanto delicata e sensibile da essere oltre la comprensione degli umani, la fata, attraverso gli occhi del ragazzo, vide il suo nudo desiderio e la promessa che stava per farle.

All'improvviso la fata ebbe paura.

Le vite mortali sono forti ma effimere, e quel ragazzo prima o poi sarebbe cresciuto e invecchiato. Come avrebbe trattato i discendenti elementali, una volta persa la giovinezza e l'innocenza? Al crepuscolo della propria vita, si sarebbe pentito di averla gettata via per una promessa infantile?

La fata della sorgente era pura e gentile, ma non comprendeva l'amore provato dagli umani. Non aveva mai assistito al miracolo dell'umanità, ed era rimasta pigramente inerte durante millenni di cambiamenti; il distacco le provocava grande timore.

Ciò che gli umani percepiscono come miracolo della devozione, per le fate elementali non è altro che un piacere effimero.
E neanche il potere delle fate può invertire l'invecchiamento della persona amata.

La tenera fata non poteva sopportare di assistere all'arrivo di quel giorno, e con un bacio gli impedì di pronunciare quella promessa.
Ma l'innocente ragazzo capì, al contrario, che la fata accettava la sua promessa.

In quel momento, la fata giurò che un giorno sarebbe riuscita a lasciarlo.
E il ragazzo giurò che sarebbe rimasto per sempre alla sorgente.