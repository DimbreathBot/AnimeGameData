Numero: B-CL-16130
Ordine del giorno: mozione per l'esecuzione della somma sovrana Ix Ajkotz'i'j Iq'ismal Waxak
Partecipanti:
CL-01 "Il Valoroso" Aj Nimalaj Chuq'ab Hun
CL-02 "Dama di Giada" Ix Je'lal K'ua'l Ka'
CL-03 "Tessitrice di segreti" Ix Kemonel Jasjatem Oox
CL-05 "Elargitore di acque amare" Aj K'astajibal Cha'ama' Ho'o
CL-07 "Pioggia tossica sulle foreste sconfinate" Aj Chojojik Kamikabal U'uk
CL-08 "Sacerdotessa delle candele floreali e delle piume celesti" Ix Ajkotz'i'j Iq'ismal Waxak
CL-12 "Sorgente mormorante" Ix Roq'ratik'obala' Ka'alahun

[Inizio registrazione]
CL-01: "Esigo una spiegazione, Dodicesima Signora. Cosa significa tutto ciò? In un momento cruciale come questo, a dispetto d'ogni attesa, vorresti chiedere l'esecuzione del sangue del tuo sangue?"

CL-12: "Onorevole relatore, cosa c'è da spiegare? Le parole che desidero e che ho l'obbligo di condividere sono già chiare nella mia proposta: io, Ix Roq'ratik'obala' Ka'alahun Ch'ule-L, custode di Q'umqaraq'aj, accuso l'Ottava Signora, Ix Ajkotz'i'j Iq'ismal Waxak Ch'ule-L, di alto tradimento contro la nostra specie, e pertanto chiedo che venga giustiziata seduta stante. Invece di mettere in discussione questioni ovvie, perché prima non ascolti ciò che l'Ottava Signora ha da dire in sua difesa?"

CL-08: "Non ho alcuna intenzione di difendermi. Se tra voi c'è chi crede che io abbia tradito la nostra specie, e che abbia lordato il disegno del nostro Sovrano, allora votate pure per la mia esecuzione. Sprecare tempo su questioni simili è da smidollati."

CL-12: "Quanta superbia, mia cara sorella. Eppure, per quanto mi riguarda, stai soltanto cercando una scusa introvabile per giustificare il tuo tradimento. Altrimenti, come potresti mai spiegare perché quell'umana a cui sei tanto affezionata, quella vile fuorilegge, quella sfacciata che accoglie i degenerati da noi esiliati, quel verme in possesso di un'arma forgiata da artigiani draconici, che ha osato mettere piede nel mio dominio e che tu osi definire 'figlia', abbia scelto di seguire l'esempio di Xbalanque, aiutandolo a uccidere la nostra gente? E perché continui a tollerare le sue barbarie, anziché cacciarla via? Non è forse così, nostra eternamente venerabile e somma Sacerdotessa delle candele floreali e delle piume celesti?"

CL-08: "Tu mi chiami traditrice, Dodicesima Signora. Se lo fossi davvero, ora staresti già strisciando ai miei piedi, implorandomi di risparmiare la tua patetica vita. Per quanto riguarda la mia amata figlia, non hai alcun diritto di sollevare un'accusa simile. Lei ha scelto la sua strada, come io ho scelto di rimanere fedele al nostro Sovrano. Se un verme meschino come te non è in grado di ucciderla, o di proteggere i territori ricevuti dal nostro Sovrano, la colpa è solo tua."

CL-01: "Anch'io rifiuto quest'accusa, Dodicesima Signora. L'umano chiamato Xbalanque è un potente guerriero degno della nostra stima. Tra tutte le creature che ho incontrato, solo lui si è rivelato degno di combattere contro di me, e di essere ucciso da me. Dovresti rispettare questo fatto. Che la prole degli umani sia spinta a seguirne le orme è naturale, tanto quanto lo è per le piante protendersi verso il sole o per i semi farsi trasportare dal vento. Non c'è alcuna colpa, né ciò costituisce un tradimento."

CL-07: "Osi parlare in difesa di quei miseri esseri umani?"

CL-01: "Non ho intenzione di difendere nessuno, Settimo Signore. Le mie parole sono chiare come i miei denti che brillano della stessa luce delle gemme. Apprezzo il formidabile nemico di nome Xbalanque, così come desidero aprire in due il suo petto in una gloriosa battaglia e bagnarmi del suo sangue in segno di rispetto per la sua nobiltà. Se questa la consideri una difesa, non mi spiacerebbe affatto difendere il tuo onore, Settimo Signore."

CL-07: "...Chiedo scusa, non era mia intenzione provocarti."

CL-01: "Una proposta tanto scandalosa è un insulto alla Camera delle Delibere. Anch'io non credo che seguire Xbalanque costituisca un crimine imperdonabile. Forse dovresti giustiziare anche me?"

CL-02: "Le parole dell'Ottava Signora mi trovano concorde: se non sei in grado di sconfiggere neanche un misero umano, allora la morte è ciò che meriti."

CL-05: "Neghi anche tu il suo tradimento, Dama di Giada?"

CL-02: "Non oso definire l'Ottava Signora una traditrice. Ciononostante, Ottava Signora, la stima che provo per te non è sufficientemente profonda da indurmi a rifiutare la proposta. Anche se le possibilità che tu ci abbia traditi sono di una su centomila, quel vago sentore di corruzione che emani mi provoca un senso di ripugnanza. La Fiamma primordiale incontaminata non tollera la benché minima traccia d'impurità, e questo lo sai bene anche tu."

CL-08: "Certo, lo so. Se fossi nei tuoi panni, Seconda Signora, farei lo stesso."

CL-02: "Molto bene. Mi hai quasi suscitato un moto di rimorso, Ottava Signora. Anzi, credo di aver già iniziato a provarlo."

[Conteggio voti]
Favorevoli: CL-02, CL-05, CL-07, CL-12
Contrari: CL-01, CL-08
Astenuti: CL-03

Conteggio finale: 4 favorevoli, 2 contrari, 1 astenuto. Il consenso è stato raggiunto.
[Fine registrazione]