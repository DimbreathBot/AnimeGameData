Qingce Dağı'ndaki bambu ormanındayken, gece daha bir çabuk çöküyordu sanki.
Yukarıda, gümüş gibi parıldayan ay ışığı, bambu ağaçlarının yaprakları arasından görülüyordu. Ağustos böceği ve kurbağa seslerinden uzakta, ay ışığının vurduğu bir noktada bambu ağaçları topraktan daha yeni filizlenmişti.

Qingce Dağı'ndaki yemyeşil bambu ormanı birçok masala konu olmuştur.

Gece çöktüğünde, beyazlar içindeki kadın kadim zamanlara ait ve delikanlının daha önce hiç duymadığı bir sürü hikaye anlattı.

"Uzun zaman önce, geceleyin gökyüzünde parlayan üç ay varmış. Bu üç ay birbiriyle kardeşmiş. Kardeşler, Toprak Hükümdarı'ndan daha uzun süredir varlığını sürdürüyor ve doğumları ta Liyue Limanı'nın altında yer alan kayaya kadar dayanıyormuş."
Bu üç ay, gece gökyüzüne hükmeden nesir ve şarkının kızlarıymış. Ayda üç kez değişimli olarak gümüş arabalarına atlayıp göğe doğru seyahat ederlermiş. Kardeşler, saltanatı birbirlerine tam zamanında teslim etmezse o gün çok büyük bir felaket yaşanırmış.
Parıldayan bu üç ay, şafak vaktinde ortaya çıkan yıldızlara aşıkmış. Yalnızca gece ve gündüzün buluştuğu o kısacık anlarda kız kardeşlerden biri, geceleyin yavaşça gözden kaybolan yıldızları bırakıp seher yıldızlarını seyredebilirmiş. Bir süre sonra ufukta şafak sökmeye başladığında ise gecenin kardeşi arabasına atlayıp hızlıca oradan uzaklaşırmış.
Kız kardeşler bu yegane sevdayı aralarında eşit bir şekilde paylaşmış. Tıpkı birbirlerine duydukları sevgiyi paylaştıkları gibi... Ama tüm bunlar büyük felaketin ortaya çıkardığı medcezirin dünyayı yıkıp geçmesinden önceymiş.
Zaman içerisinde, yaşanan felaketler yüce arabayı devirmiş ve yıldızlar geçidini yerle yeksan etmiş. Gecenin kardeşleri birbirine düşmüş ve bu durum, her birinin hayatını kaybederek ayrılıklarını ebediyete kavuşturmasına sebep olmuş. Artık üç kız kardeşten yalnızca birinin soluk cesedi varlığını sürdürüyor ama önceden saçtığı soğuk ışıktan eser yok şimdi..."

Kadın, kafasını yukarı kaldırdı ve adeta bir deniz gibi etrafı saran bambu ağaçları arasından aya baktı. Gümüşi ışık kadının ince, uzun boynunu aydınlatıyordu ve gözleri altın gibi parlamaktaydı.

"Kurt sürüleri ayların evladıdır. Onlar yaşanan büyük felaketleri ve faciaları hatırlar. Bu yüzden her yeni ay gelip çattığında, annelerinin kötü kaderinin yasını tutarlar. Bu yüzden kurtlarla birlikte yaşayanlar seher yıldızlarına ayın hayatta kalan aşkı, kederli yıldızlar da der."
"Anladım..."
Delikanlı bir süre sessiz kaldı.
Bu hikayeyi köydeki ihtiyarlardan hiçbiri anlatmamıştı. Hatta ihtiyarlar arasındaki en yaşlıların bile duymadığı bir efsaneydi. Bu masal, tilkilerin evlenmesi ve canavarların insanları tuzağa düşürmesi hakkındaki masallardan daha iyiydi ama Toprağın Efendisi'nin kötü ruhları kovması kadar da değildi. Kadının anlattığı masallar neredeyse hayal ürünü gibiydi.

"Bu hikayeler artık hiçbir zaman anlatılmayan, insanların çok uzun zaman önce unuttuğu efsanelerdir."
Beyazlar içindeki kadın, delikanlının saçını nazikçe okşadı ve gözlerini biraz kıstı. Altın rengi gözleri bir miktar koyulaşmıştı.
"Kadim ölümsüz varlıklar, evreni yaratmadan önce diyar diyar dolanan tanrılar vardı. Adeptusların çoğu o zamanlarda var oldu. Peki ya ondan öncesi?"
"Yalnızca yarım yamalak hatırlanan hatıralar ve geçmişten kesitler hikayeleştirildi ve bu hikayeler dilden dile dolanarak efsanelere dönüştü..."
"Adeptuslar ve tanrılar bile, böylesine kadim hatıraların fanilerin dünyasına kadar ulaştığını duysa duygulanırlar."

Kadın, derin bir iç çekti ve kafasını çevirdiğinde delikanlının uyuyakaldığını gördü.
"Peh! İnanılmaz..."
Yüzünde yorgun bir gülümsemeyle yağmurluğunu çıkarıp delikanlının üzerini örttü.

O gece delikanlı, rüyasında gökyüzündeki üç ayı ve yıldız geçidi önünde duran gümüş arabayı gördü.