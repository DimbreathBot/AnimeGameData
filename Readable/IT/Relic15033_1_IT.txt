
Molti secoli prima che le Mille Acque confluissero, tra le antiche tribù circolava un gran numero di miti sul Puro Graal.
Nonostante i racconti che riguardano questo sacro oggetto si susseguano da tempi immemorabili, nessuno è ancora mai riuscito a posare gli occhi su di esso. L'unica prova che il "Graal dorato traboccante di Acqua primordiale" sia più che una mera fantasia dell'ingegno umano...
è costituita da poche parole sparse che riecheggiano nei secoli grazie alle antiche Oceanidi.
Secondo la leggenda, questo sacro recipiente sarebbe in grado di curare anche la più fatale delle ferite, nonché ridonare la giovinezza e ridestare i defunti...
Sennonché, solo i più puri tra gli uomini sarebbero degni di bearsi nella sua gloria, ricevendo vita eterna e saggezza infinita.

Ma, come dicono gli antichi saggi, gli oceani si alzeranno e gli imperi cadranno, e l'unica costante è il cambiamento. Nel giro di una notte, il sipario calerà bruscamente anche sulla più splendida delle canzoni.
Le urla di innumerevoli cittadini, che avevano un'alta opinione della propria civiltà, affondarono tra le onde infinite insieme alla città dorata che portava il nome dell'eternità.
Ma, come dicono gli antichi saggi, gli oceani si alzeranno e gli imperi cadranno, e l'unica costante è il cambiamento. Nel giro di una notte, l'antico giuramento di vendetta verrà squarciato.
La cantante che giurò di spazzare via i suoi avversari in una marea di lacrime e sangue si destò dal suo familiare incubo, e altro non vide se non onde burrascose dimenarsi all'orizzonte, finanche su quella costa lontana...

"O figli del grande mare, macchiati dall'onta del peccato; fratelli e sorelle, che vi siete abbeverati al pozzo della sofferenza...
Tutti voi conoscete il tremendo destino che ci è stato predetto, ognuno di voi ha veduto il cataclisma di là da venire.
Abbiate fede, e non lasciate spazio a paura e sgomento nei vostri cuori.
L'unico compito che avete è cercare l'Acqua primordiale, trovare il calice ancestrale che esaudisce ogni preghiera.
Tutto ciò che dovrete fare sarà parlare con lei, e ogni vostro peccato sarà mondato."

Credendo alla promessa dell'Oceanide, la cantante s'imbarcò in un viaggio alla ricerca del Puro Graal.
Fu così che l'eterodossia del Puro Graal "che esaudisce ogni desiderio" iniziò a diffondersi in lungo e in largo tra le genti.
Ma solo quando giunse la sera ella comprese cosa fosse davvero quel "calice primordiale"...