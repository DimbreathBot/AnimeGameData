
Una delle copie "kageuchi" della celebre spada Hakuen Michimitsu Amenoma.
Fu donata al clan Saimon da Douin, il capostipite del clan Iwakura
come ringraziamento per essersi preso cura di lui, quando viveva in isolamento al Villaggio di Konda.

Si dice che la tecnica segreta di Iwakura, la Frantuma-tengu, possa venire messa in pratica solo se nel proprio cuore non c'è alcuna traccia di confusione.
In passato, la pronuncia del nome "Frantuma-tengu" era simile a "Stermina-tengu", ed era un colpo capace di abbattere un tengu che volava alto nel cielo.
Per secoli gli spadaccini di Iwakura, coloro che ereditavano il nome "In", usarono tale tecnica segreta per sconfiggere innumerevoli malvagi in tutto l'arcipelago di Inazuma.

Secondo la leggenda, la Frantuma-tengu fu sviluppata nel cortile di un piccolo santuario in cui l'incenso non veniva più bruciato.
Era una tecnica così potente che distrusse l'edificio sacro. Inoltre, nell'eseguirla, Iwakura Douin si ritrovò con la spada spezzata in due.
In seguito, grazie alle proprie abilità di spadaccino, egli fondò l'arte Iwakura e divenne l'istruttore del clan Kujou.
Inoltre, convinse il maestro dell'arte Amenoma di quel periodo a forgiare una spada da tramandare nella linea di successione degli In: la Hakuen Michimitsu Amenoma.

Le leggende sugli atti compiuti da tale spada abbondano. Si dice che la sua lama fosse così affilata da riuscire persino a tagliare il destino dei mortali.
Inoltre, sembra che fu Iwakura Douin stesso a chiedere ad Amenoma di dare alla spada un nome così lungo.