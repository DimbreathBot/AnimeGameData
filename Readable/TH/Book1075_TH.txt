...

ผลลัพธ์จากการที่โฟลจิสตันถูกขโมยนั้นเลวร้ายลงเรื่อย ๆ ผู้นำสูงสุดส่วนใหญ่ต่างนิ่งเฉย ต่อการที่มนุษย์นำโฟลจิสตันไปเข่นฆ่าและรุกรานกันเอง บางคนถึงกับปลุกระดมยุยงให้พวกเขา ก่ออาชญากรรมเลวร้ายยิ่งขึ้นไปอีก พวกเขามองว่า มันคือวิธีควบคุมจำนวนประชากรมนุษย์ที่ได้ผลที่สุด หรือไม่ก็แค่สนุกกับมันเฉย ๆ

ผู้อพยพที่หลั่งไหลขึ้นสู่แดนเหนือมีจำนวนมากขึ้นเรื่อย ๆ และข่าวที่พวกเขานำมาก็น่าสะพรึงกลัวยิ่งกว่าเดิม หัวหน้า Kacho'pinik ยกลูกสาวของตนให้แต่งงานกับหัวหน้าเผ่าชาว Culhua โดยหวังจะใช้วิธีนี้เพื่อผูกมิตรกับฝ่ายตรงข้าม แต่ทว่าชาว Culhua กลับจับเธอถลก (...) แล้วนำไปสังเวยให้กับ (...) และยกทัพไป (...) หมู่บ้านของพวกเขา เพียงเพราะว่าหมู่บ้านนั้นมีเสบียงมากกว่า พวกเขาไม่เข้าใจว่าเราสกัดพลังชีวิตจากโลหิตอย่างไร แต่กลับพยายามเลียนแบบวิธีของพวกเรา ด้วยการสังหารอย่างไร้ความหมาย เพื่อบูชาแด่เทพเจ้าที่พวกเขาจินตนาการขึ้นมาเอง

พอได้คุยกับ Kemonel เธอเองก็รู้สึกสะเทือนใจอยู่ไม่น้อย เพียงแต่ความเวทนาของเธอไม่ได้มีไว้ให้มนุษย์ แต่เป็นเหล่าพี่น้องร่วมเผ่าพันธุ์ที่ตกต่ำกลายเป็นอสูรต่างหาก... มีมนุษย์มากขึ้นเรื่อย ๆ ที่เริ่มฝึกเลี้ยง Vishap ให้กลายเป็นเครื่องมือสังหาร เพราะอย่างไรเสีย แม้พวกมันจะสูญเสียสติปัญญาไปแล้ว แต่กรงเล็บและเขี้ยวฟันอันแหลมคมของพวกมัน ก็ยังสามารถฉีกเนื้อหนังอันเปราะบางของมนุษย์ออกเป็นชิ้น ๆ ได้อย่างง่ายดาย และด้วยเหตุนี้ Kemonel จึงหวังจะร่วมมือกับกลุ่มมนุษย์ผู้ฝักใฝ่ในสันติ ยืมพลังจิตวิญญาณของพวกเขา ช่วยสร้างความฝันอันงดงามชั่วนิรันดร์ ให้กับเหล่ามังกรในดินแดนของเธอ ต่อให้เป็นผู้ตกต่ำที่โชคร้าย ก็ยังสามารถปลดปล่อยตนจากร่างที่จองจำพวกเขา และสัมผัสกับความสงบสุขในห้วงแห่งความฝันนั้นได้

แม้จะเป็นแนวคิดที่พอเป็นไปได้ แต่แผนของเธอจำเป็นต้องลดการควบคุมพื้นที่ชุมชนของมนุษย์ลง ซึ่งจะส่งผลให้สิ่งมีชีวิตเล็กจิ๋วที่มาจากนอกฟากฟ้าเหล่านี้ใช้ชีวิตยากลำบากมากยิ่งขึ้น

ความเศร้าของมนุษย์เกิดจากการขาดแนวคิดเรื่องลำดับชั้น มังกรเกิดมาพร้อมที่จะยอมสยบต่อผู้ที่เหนือกว่า และสั่งการผู้ที่ต่ำกว่า ต่อให้ข้าจะปรากฏตัวต่อหน้าพวกเขาในรูปลักษณ์ของมนุษย์ พวกเขาก็ยังสามารถดมกลิ่นข้า รับรู้ถึงสถานะ และเชื่อฟังคำสั่งของข้าได้ในทันที เพราะว่าผู้ที่อ่อนแอย่อมยกย่องผู้ที่แข็งแกร่งเสมอ ลูกหลานติดตามบิดา ข้าราชบริพารรับใช้ราชา นี่คือกฎที่ฝังลึกในสายเลือดของพวกเขาอยู่แล้ว เป็นแนวทางที่พวกเขากำหนดไว้ ผิดกับพวกมนุษย์ มนุษย์เกิดมาพร้อมกับการหลอกลวงผู้ที่อาวุโสกว่า ข่มเหงผู้ที่อ่อนแอกว่า ถึงขั้นเลือกที่จะหักหลังพวกเดียวกัน เข่นฆ่าสายเลือดผู้ให้ชีวิตแก่ตนเอง เพื่อความต้องการส่วนตัว ดวงตาของพวกเขาไม่สะท้อนหนทางที่เป็นของตนเอง หรือต่อให้เห็นหนทางนั้น พวกเขาก็มักหาข้ออ้างสารพัดมาเพื่อปฏิเสธมัน หากไร้ซึ่งการชี้นำและควบคุมอย่างถูกต้อง พวกเขาก็คงจะทำผิดอย่างป่าเถื่อนซ้ำแล้วซ้ำเล่า และไม่มีวันเรียนรู้จากบทเรียนในอดีต

การดูหมิ่นชีวิตนั้น ถือเป็นสิ่งที่น่ารังเกียจ และยังเป็นการเหยียดหยามราชาอย่างไม่อาจให้อภัยได้ ดังนั้นจึงต้องตั้งมาตรฐานของมนุษย์ให้เทียบเท่ากับพวกมังกร ให้พวกเขาได้เข้าใจว่าผู้ที่อ่อนแอ ย่อมต้องก้มหัวต่อผู้ที่แข็งแกร่ง และเข้าใจความหมายแห่งหนทางเท่านั้น จึงจะป้องกันไม่ให้พวกเขาสร้างความรุนแรงอย่างเด็ดขาดได้

ความคิดที่ยังไม่สมบูรณ์นี้ ในเมื่อผู้แย่งชิงที่มาจากนอกฟากฟ้าสามารถปิดกั้นทั้งดาวเคราะห์ และบีบบังคับให้มนุษย์ยอมทำตามระเบียบที่พวกเขากำหนดได้ แล้วหากข้าปิดกั้นดินแดนของตนเองอย่างเด็ดขาด และเปลี่ยนมันให้กลายเป็นที่ลี้ภัยที่ไม่มีสิ่งใดมาทำลายได้ โดยมีกฎว่าคนในห้ามออก คนนอกห้ามเข้า ก็น่าจะสามารถสร้างระบบปิดที่เป็นระเบียบ และปูอนาคตอันสมบูรณ์แบบสำหรับสิ่งมีชีวิตภายในได้...

เช่นนั้นก็เรียกแผนนี้ว่า "Xibalba" ก็แล้วกัน เป็นชื่อที่พวกมนุษย์ในดินแดนเคยพูดถึง ดูเหมือนจะเป็นยมโลกในความเชื่อดั้งเดิม หากแผนนี้ดำเนินไปอย่างราบรื่น ไม่ว่าจะเป็นผู้นำสูงสุด หรือศัตรูแห่งความมืด ก็ไม่ควรมีใครสามารถฝ่าฝืนกฎแห่งการปิดกั้นนี้ได้ เป็นชื่อที่เข้ากับแผนนี้ดีจริง ๆ...

...

ราชาทรงมีวันเวลาตื่นรู้ลดน้อยลงทุกที โอกาสที่จะสนทนากับพระองค์ก็ยิ่งหายากมากขึ้น พระองค์ได้อนุมัติแผนการของ Kemonel และอนุมัติแผนการของข้าด้วย

เช่นเดียวกับ Kukulkan ข้าเองก็เริ่มสับสนแล้วว่า... หนทางใดที่จะทำให้ราชาทรงปีติยินดีได้อย่างแท้จริง? และหนทางใดที่จะทำให้ความรุ่งเรืองของแผ่นดินนี้ ดำรงอยู่ยาวนานนับหลายพันปีได้?

ข้าไม่รู้เลยว่า แผนการ Xibalba ดำเนินไปได้อย่างราบรื่น แต่ยิ่งแผนก้าวหน้าไปมากเท่าไหร่ ข้าก็ยิ่งไม่สามารถโน้มน้าวใจตนเองได้ หากลำดับชั้นของพลัง ไม่อาจบรรเทาความทุกข์ของราชาได้ หากข้าได้รับปัญญาจากราชามาแล้ว แต่ก็ยังไม่เข้าใจวิธีการที่จะทำให้ราชาทรงปีติยินดีอย่างแท้จริงได้ เช่นนั้น ข้าจะยังมีสิทธิ์กำหนดหนทางสำหรับชีวิตอื่น ๆ อีกจริงหรือ?

บางที... ข้าอาจจะต้องเฝ้าสังเกตพวกมนุษย์ไปอีกสักระยะ มนุษย์ที่บริสุทธิ์ ที่ยังไม่ถูกมลทินจากประเพณีเผ่าพันธุ์ที่น่าขันของพวกเขา หากยังมีความหวังอยู่จริง เช่นนั้น...