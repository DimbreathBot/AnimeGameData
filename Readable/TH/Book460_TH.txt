...ข้ามิบังอาจเอ่ยชื่อที่แท้จริงของนาง ยิ่งไม่กล้าล่วงเกินโดยพลการ หรือใช้ความคิดของปุถุชนธรรมดา มาคาดเดาท่าทางเคร่งขรึมของนางในยามนั้น ข้ามีนามว่า Sunitha Cosamvi เป็นข้ารับใช้ผู้ด้อยปัญญา แค่บันทึกเรื่องราวตามที่ได้ยินมาจากพวกนักปราชญ์ ซึ่งเคยติดตามนางในอดีตก็เท่านั้น ไม่ได้ฟังมาจากที่อื่นใด ถ้อยคำเหล่านี้จริงแท้แน่นอนเฉกเช่นการมีอยู่ของฉัน

เมื่อเงาจันทร์แตกสลาย เหล่าอสูรผุดขึ้นจากใต้เหวลึกกัดกินชีวิตนับหมื่นนับพัน ทุกสิ่งที่นางสร้างขึ้นมา ไม่มีสิ่งใดรอดพ้นภัยพิบัติที่ถูกลิขิตไว้ ความดีงาม, ความสงบและปัญญาที่นางมอบให้ ทั้งหมดสูญสิ้นเบื้องหน้าความอาฆาตอันบริสุทธิ์ ภายใต้จันทร์เสี้ยวแสยะยิ้ม คลื่นสีดำแห่งความแห้งเหี่ยวไหลผ่านทะเลทรายและหุบเขา ทำให้ตาน้ำบริสุทธิ์ที่เคยพันเกี่ยวด้วยต้นกุหลาบต้องแปดเปื้อน ความโสมมของมันเปรอะเปื้อนแผ่นดิน มนุษย์สั่นเทาเพราะความสิ้นหวัง นักปราชญ์เรียกมันว่าเกลียวคลื่นมืดมิด เพราะมันคือน้ำไหลหลากที่กลืนกินทุ่งกว้าง, หมู่บ้านและเมืองเสียจนหมดสิ้น

นางเห็นเป็นพยานทุกอย่างด้วยตาของตัวเอง นางร่ำไห้อย่างโศกเศร้า เพราะความทุกข์ทรมานของสรรพสิ่ง น้ำตาของนางร่วงหล่นสู่พื้นดับเปลวเพลิงชั่วร้ายที่แผดเผา เพราะเหตุนี้ ผืนดินไหม้เกรียมที่เคยแปดเปื้อน จึงงอกออกดอกไม้อันเต็มไปด้วยน้ำหวาน ทว่าต้นกำเนิดแห่งภัยพิบัติ ยังคงบดบังแสงจันทร์ที่เคยสว่างไสว นางตั้งปณิธานสาบานว่าจะช่วยเหลือชีวิตบนผืนดิน นางกับผู้ติดตามจึงร่วมกันเดินทางอันแสนยาวไกล
