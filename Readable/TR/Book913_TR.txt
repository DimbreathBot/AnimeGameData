Sıradan bir öğleden sonrasıydı. Perroux uzunca esneyip gözlerini ovuştururken aniden çiçek bahçesinin içinde sessizce duran altın davetiyeyi gördü.
Güneş ışığı davetiyenin zarfını aydınlattı. Zarfın üzerindeki "Mösyö Perroux'ya" yazısı, etrafa saçılmış Moralardan bile daha parlak bir ışık yayıyordu.
Gözleri büyüdü.
Alçak gönüllü bir kapı görevlisiydi kendisi, Efendisinin kapısına gelen her ziyaretçiyi saygılı bir tutumla "Mösyö" ya da "Madam" diyerek selamlardı. Hayatında ilk kez biri ona bu kadar kibar bir şekilde "Mösyö Perroux" diye hitap ediyordu.
Bunu buraya kim bırakmış olabilirdi? Üstelik hiç dikkatini de çekmemişti!
Gözlerini birkaç defa kırptı ve bunun bir ışık oyunu olmadığından defalarca kez emin olduktan sonra davetiyeyi açtı...
"Bize ikram ettiğiniz enfis yemekler için size içtenlikle teşekkür ederiz. Ayrıca ziyaretinizle bizi onurlandırmanızı ümüt ediyoruz. - Saygılarımızla, Kedi Ofisi"
Eğri büğrü yazılar tüy kalemlerin en kabasıyla yazılmış gibi görünüyordu ve davetiyenin altın rengi zarfına hiç yakışmıyordu.

Kedi Ofisi mi? İçinde "Kedi" kelimesi geçen bir ofis mi varmış? Kediler tarafından kurulmuş bir büro olamaz, değil mi?
Perroux sık sık yemek artıklarıyla sokak kedilerini beslerdi.
"Pisi pisi, pisi pisi" der demez kediler hemen ona doğru koşardı. Ancak ortada yemek yoksa kediler, çağıran Perroux dahi olsa son derece dikkatli davranırlardı.
Perroux bunları düşünürken davetiyenin arka yüzünü çevirdi.
"Ofisimizin konumunu bilmiyor olabilirsiniz...
Kuzey rüzgarının on ikinci sapağına geldiğinizde balık pullarını takip edin, ardından sıra sıra dizilmiş arabaları görceksiniz.
Çamlar on defa çaldıktan sonra geriye sadece bir tane araba kalcak. O arabanın altındaki gölgelere atlayın... Sizi orda bekleyeceğiz..."
Buluşma zamanını ve yerini bu şekilde anlatmak... Bu... Abuk subuk bir büyü falan mıydı?
Birileri onunla kafa mı buluyordu?
Ancak mektuptaki yazım hatalarına ve balık pullarına gösterilen özel ilgiye bakınca bu mektup gerçekten bir kedi tarafından yazılmış gibi duruyordu. Tabii ki bu, kedilerin yazı yazabildiği ve kendi ofislerini açabildiği bir dünya için söz konusu olabilirdi.
Kuzey rüzgarı... Balık pulları... Arabalar... Tabii ya! Balıkçılar gündüzleri onun bulunduğu yerin on iki blok güneyinde tezgahlarını kuruyorlardı, ayrıca çöp toplama arabaları her akşam saat onda gelip orada beklemiyorlar mıydı?
Şehirde tüm gün boyunca atılan devasa miktardaki çöpü toplayıp şehrin dışına atıyorlar, saat on iki olunca da "şıp" diye geri geliyorlardı.
Evet, bu kesinlikle kedilerin sihirli dili olmalıydı! Bunu ancak Perroux gibi, kedileri anladığı kadar şehri de anlayan ve şehri anladığı kadar şehrin kedilerini de anlayan biri çözebilirdi.
Perroux'nun kalbi atmaya başladı, çünkü bu sırrı ondan başka bilen yoktu.
"Vardiya saati geldiğinde acele et! Kedilerle bir randevum var."