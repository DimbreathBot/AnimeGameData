
โดยทั่วไปแล้ว พวกนักเวทที่เกิดในหุบเขาเร้นลับ จะต้องใช้เวลาเรียนรู้และฝึกฝนนานหลายสิบปี จึงจะเชี่ยวชาญทักษะที่จำเป็นในการสื่อสารกับ Wayob
แต่ในยุคสมัยที่แสนจะวุ่นวายเช่นนี้ แม้แต่เด็กฝึกหัดที่เพิ่งเริ่มต้นก็ยังต้องก้าวเข้าสู่สนามรบ เพื่อนำทางเหล่าวิญญาณผู้พลีชีพกลับบ้าน
แผ่นทองคำสวยงามที่หลงเหลืออยู่ในเมืองโบราณนี้ เป็นของนักเวทน้อยผู้งดงามคนหนึ่งเช่นกัน เข็มที่อยู่บนนั้นจะชี้ไปทางบ้านของเธอเสมอ

เมื่อคลื่นสีดำที่บดบังดวงอาทิตย์ปกคลุมไปทั่วแผ่นดิน อาณาจักรราตรีก็ถูกพวกสุนัขดุร้ายจากภพอสูรยึดครอง ทุกแห่งหนเต็มไปด้วยคราบเลือดสีดำ
เสียงโลหะทุบดังกึงกังและเสียงร่ำไห้ของผู้ทุกข์ทนนั้น ดังกลบเสียงของ Wayob โบราณเสียจนมันเกือบจะถูกผู้คนหลงลืมไปแล้ว
และพวกชาแมนประจำเผ่าจะรู้ว่า สำหรับนักรบที่ถูกความมืดกลืนกินแล้ว แม้แต่ความตายก็ยังกลายเป็นเรื่องเพ้อฝัน
แม้แต่วีรบุรุษที่รอดพ้นจากกรงเล็บอสูรมาได้ ก็มักจะหลงทางอยู่ในแดนราตรี จนสุดท้ายก็ไม่สามารถหาทางกลับบ้านได้
เพื่อรักษากำลังรบของชนเผ่า และเพื่อตามหาคนในครอบครัวที่พลัดพราก นักเวทจึงออกจากหุบเขาไปกลุ่มแล้วกลุ่มเล่า
ไม่ว่าจะเป็นสนามรบที่เต็มไปด้วยซากศพ หรือซากปรักหักพังที่เต็มไปด้วยรอยแผล ก็สามารถมองเห็นร่างของพวกเขาที่กำลังต่อสู้ได้ทั่วทุกที่

นี่เป็นการเดินทางที่ทั้งยาวนาน และยากลำบากครั้งแรกของนักเวทสาวที่ชื่อ Liriwu
ทีมนักผจญภัยที่มีเป้าหมายอยู่ที่อาณาจักรบนเมฆ นอกจากเธอแล้ว สมาชิกทีมที่ร่วมเดินทางด้วยกัน ล้วนเป็นทหารอาวุโสที่ผ่านศึกมานับร้อย
ถึงแม้ตอนเข้าร่วมครั้งแรกเธอจะปฏิญาณตนด้วยความมั่นใจ แต่ปีศาจที่ยึดครองเมืองแห่งเถ้าถ่าน ก็ยังเหนือกว่าที่เธอคิดไว้มาก
ดูเหมือนเหล่าสหายร่วมทางจะคาดการณ์ไว้แล้ว ว่าสถานการณ์ต้องเป็นแบบนี้ พวกเขาจึงพาเธอไปอยู่ในหอคอยที่ปลอดภัย ก่อนจะออกเดินทางเงียบ ๆ
เมื่อหญิงสาวที่หนีรอดจากสมรภูมิกลับมาถึงค่าย สิ่งที่รอเธออยู่นั้น มีเพียงซากศพที่วางกระจัดกระจาย หลังมื้ออาหารแสนอร่อยของเจ้ามังกรร้ายเท่านั้น

ในฐานะนักเวท เธอไม่เพียงไม่สามารถช่วยชีวิตของพวกพ้องไว้ได้ กระทั่งจะนำวิญญาณของพวกเขากลับมา ก็ยังไม่ทำไม่ได้เลย
แต่อย่างน้อย เธอก็ต้องนำเรื่องราวและจุดจบของพวกเขา กลับไปบอกครอบครัวที่ยังรอพวกเขาอยู่
"จริงสิ ฉันจำได้ว่าหัวหน้าเคยบอกว่าเขามีลูก ดังนั้นไม่ว่ายังไง... ก็ต้องฮึดสู้เข้าไว้นะ"
เธอออกเดินทางอีกครั้งด้วยความหวังใหม่ ครั้งนี้เป็นการเดินทางกลับบ้านสำหรับทุกคน