Alev çalınalı üç bin yıl oldu. Yazının icadından beri aydınlanmanın ve aklın bu kadar ön planda olduğu bir dönem yaşanmamıştı.

Ayın olmadığı gecelerde bile metropolün pek çok yükselen anıtı sayısız ışıkla aydınlatılıyor. Sokakları ve mahalleleri birbirine bağlayan metal borular göz alıcı bir ışıltıyla parlıyor, içlerinden akan altın renkli sıvı şehre yaşam enerjisi veriyor.

Altın sıvı "litin", insan uygarlığının can damarıdır. Teknokrasinin onu 100 yıl önce keşfettiğinden bu yana sayısız yeniliğin kaynağı oldu ve yeni bir çağ başlattı. Otomatik toprak sürme makinaları tarımı kökten değiştirip mahsul verimini altı kattan fazla artırdı ve uçan araçlar bir zamanlar kıtayı çevreleyen ıssız şehirleri birbirine bağladı.

Bugünün insanları litinin olmadığı bir dünya hayal edemezler. Bu durum özellikle de birbirine bağlı şehirlerin yöneticileri için geçerli.

Litin, ilk olarak Natlantea olarak bilinen ve dünyanın derinliklerinde yer alan kadim bir yerleşimin harabelerinde keşfedildi. Kökleri derinlere uzanan bir madde olan litinin çıkarılması da bu sayede mümkün oldu.

Yüzeyden o kadar derine inmek mümkün olmadığı için litin üretimi, Natlantea harabelerini kontrol eden Teknokrasi Kurulunun elinde toplandı. Ancak litin talebi arttıkça şehirler arasında tedarik ve dağıtım konusunda çatışmalar görülmeye başlandı. Anlaşmazlıklar yaygınlaşıp şiddetlendikçe de savaşın gölgesi belirginleşti ve yeryüzünün dört bir yanını sardı.

Ancak metropol sakinleri en azından bugün için, şehirlerinde düzenlenen ve bu vesileyle sokakları ve meydanları doldurdukları "Kıta Fuarı" dolayısıyla üzerlerine çöken gölgeyi geçici olarak unuttular.

Teknokrasi Kurulunun düzenlediği bu organizasyon barış ve ilerlemenin kutlanmasının yanı sıra yeni icatların ve teknolojik yeniliklerin tanıtıldığı bir sergi niteliğindedir. Her ne kadar bu icatlar yakında farklı şehirlerde giderek kızışan silahlanma yarışına katkıda bulunacak olsalar da şu anda endişeli halk için geçici bir teselli işlevi görüyorlar.

Tabii bu senin için geçerli değil.

Sergilenen yeni oyuncaklarla ya da onlara aval aval bakan kalabalıklarla ilgilenmiyorsun. Fuarın koşuşturması, burada buluşma kararından duyduğun huzursuzluğu artırmaktan başka bir işe yaramıyor.

Birkaç hafta önce bir grup isyancı Tsath'taki litin aktarım merkezini tahrip etti ve ardından "Litin şeytanın hediyesidir" ve "Teknokrasi dünyamızı mahvediyor" gibi klişeleri dile getirdikleri önceden kaydedilmiş bir projeksiyon yayınladılar. Kendilerine "Aydınlanmamış Elçiler" demeleri dışında, diğer isyancılardan ayrılan bir özellikleri yoktu.

Ancak Tsath'ın yöneticisi, isyancıların iki şehir arasında savaş çıkarmak isteyen metropol yetkililerinin kışkırtmasıyla hareket ettiğini söyledi, hatta isyancıların tamamının metropol vatandaşı olduğuna dair kanıt sunacak kadar ileri gitti.

Metropol yetkilileri kendilerini aklamak ve ortamı sakinleştirmek için Teknokrasi Kurulunun müdahalesini talep etti ve sen de bu amaçla burada bir soruşturma yürütüyorsun.

"Beklettiğim için üzgünüm Dedektif Bey. Bu fuar gerçekten fevkalade, kendimi stantlara bakmaktan zor alıkoydum."

Sen tam bu olaylar arasındaki bağlantıları düşünürken kısa boylu ve şişman bir adam arkadan sana sesleniyor. Adı Akhra'ymış ve Teknokrasi Kurulu tarafından sana soruşturmanda yardımcı olması için gönderilmiş.

"Formaliteleri bir kenara bırakalım Akhra. Önce bildiklerimizden başlayalım."