
ต้องให้ฝนตกหนักสักกี่ครั้ง น้ำที่หยดลงบนเมล็ดพันธุ์ถึงจะเพียงพอให้มันผลิดอกออกผลได้?
ตลอดชีวิตของคนเรา ต้องผ่านการตัดสินใจสักกี่ครั้ง ถึงจะไขว่คว้าเส้นทางที่เรียกว่าความสุขนั้นได้?
เรื่องที่แม้แต่เทพเจ้าเองก็ไม่อาจรู้ได้ แต่กลับต้องใช้ทั้งชีวิตของมนุษย์ธรรมดา ๆ เพื่อดิ้นรนทดสอบมัน
และตอนนี้ทางเลือกก็อยู่ตรงหน้าลูกชาวนายากจนอย่าง Soini แล้ว เขากุมพลั่วเหล็กในมือไว้แน่น

สมบัติลับที่ขุดพบในแปลงนาทุรกันดารอย่างไม่คาดคิดนี้ หากนำไปขายในตลาดมืด ก็อาจจะทำให้เขาหลุดพ้นจากชะตาชีวิตที่ยากจนนี้ได้
สมบัติที่อยู่ในมือของคนที่เนื้อตัวซอมซ่อต้องเป็นจุดสนใจของผู้คนแน่ ๆ แต่ฤดูที่หนาวเหน็บได้บีบให้เขาตัดสินใจที่จะเสี่ยงเป็นเสี่ยงตาย
ชาวนาผู้หลักแหลมได้ทำการซื้อเครื่องแบบของ Fatui มาก่อน เพื่ออาศัยอำนาจของพวกเขาในการผลักไสผู้มีเจตนาร้ายให้ออกห่าง และปิดการขายครั้งแรกได้สำเร็จ
ระหว่างที่ Soini กำลังดีใจอยู่นั้น เงาดำที่สะกดรอยตามมาตลอดทางก็ได้เข้าจู่โจมเขา: คนผู้นั้นก็คือหัวขโมยที่ขายเครื่องแบบให้เขานั่นเอง
"ส่งสมบัติในมือมา! ไม่งั้นแกจะได้ตายอยู่ในป่าร้างนี้แน่" เมื่อเห็นอาวุธอยู่ตรงหน้า ชาวนายากจนจึงต้องยอมทำตาม
พวกเขาสองคนมายังคันนาที่ซ่อนสมบัติ หัวขโมยหยุดมองไปที่โครงกระดูกสันหลังสีดำ ก่อนจะยิ้มร่าขึ้นมาในทันใด
"นี่ต้องเป็นซากกระดูกของจอมโจรผู้ยิ่งใหญ่แน่ ๆ" หัวขโมยประคองมันขึ้นมาด้วยมือที่สั่นเทา โดยไม่รู้เลยว่านี่คือความผิดพลาดครั้งสุดท้ายของเขา
เสียงอื้ออึงดังขึ้น ก่อนที่พลั่วเหล็กของชาวนาจะส่งหัวขโมยผู้นั้นไปยังปรโลก Soini รู้ดีว่า นับแต่นี้ไป เขาจะไม่สามารถอยู่ที่นาแห่งนี้ได้อีก

สมบัติเปื้อนเลือดได้ปูเส้นทางอันตรายไปสู่จุดสูงสุดของตลาดมืด Soini ย่างเท้าเดินต่อไปในความหม่นหมอง
และทุกวันนี้ เขาได้กลายเป็นนายหัวของเหล่านักล่าเดนตาย ที่มารวมตัวกันเพราะกลิ่นคาวอันหอมหวานของทรัพย์สมบัติ
"นายหัวผู้เฉลียวฉลาด! สติปัญญาของคุณคอยชี้นำทางให้กับพวกเรา โชคดีจริง ๆ ที่ตลาดมืดมีคุณอยู่"
แต่ไม่มีใครรู้ว่าทำไม บนเบาะนั่งหรูหราของนายหัวคนนี้ ถึงได้มีพลั่วเหล็กเก่า ๆ อันหนึ่งวางเอาไว้?

ในช่วงชีวิตที่อยู่บนเงาเลือดและคมดาบ เขาต้องใช้พลั่วเหล็กนี้เพื่อเตือนตัวเองว่า: เส้นทางอาชีพขโมยนี้ ความตายอยู่ใกล้แค่เอื้อมเท่านั้น
แต่ตอนนี้ ทรัพย์สินนับไม่ถ้วนที่ฝังไว้บนเกาะเล็ก ๆ ริมชายแดน กลายเป็นชิปที่แลกมาด้วยความภักดีและความหวาดกลัว
การตัดสินใจไม่ใช่เรื่องที่เขาจะต้องลังเลอย่างในตอนนั้นอีกแล้ว อำนาจและทรัพย์สมบัติของเขา สามารถกำจัดตัวเลือกที่ผิดพลาดทั้งหมดไปได้
และเมื่อเวลาผ่านไป คนรวยก็รวยขึ้น คนจนก็จนกว่าเดิม ยากที่จะหลุดพ้นจากวงจรนี้ นี่คือกฎเกณฑ์ลับ ๆ ที่คอยขับเคลื่อนโลกนี้อยู่
นายหัวคนปัจจุบันไม่ได้ฉลาดกว่าชาวนายากจนคนเก่าสักเท่าไหร่ แต่สิ่งที่ทำกลับไม่ต่างอะไรกับหัวขโมย ที่ต้องการจะฆ่าชาวนายากจนผู้นั้นเลย
"แล้วเพราะอะไรกันล่ะ? สมบัติที่ถูกขุดขึ้นมาจากพลั่วเหล็กนี้สมควรจะเป็นของฉัน แต่สิ่งที่พลั่วนั้นส่งต่อไปกลับเป็นของคนอื่น"
ความบังเอิญ! หรือว่าต้นตอของเรื่องทั้งหมดนี้จะเป็นแค่ความบังเอิญ! โชคดีที่ในตอนนั้นโชคเข้าข้างฉัน ไม่ใช่หัวขโมยที่ตายไปนั่น
การตัดสินใจนับพันนับหมื่นครั้ง การอุทิศเวลาทั้งชีวิตเพื่อพยายามจะไขว่คว้าหาความสุข ยังเทียบไม่ได้เลยกับความบังเอิญแม้เพียงเสี้ยวหนึ่ง!

Soini เกลียดกฎเกณฑ์ที่ไม่ยุติธรรมนี้ "นี่คือที่เก็บสมบัติทั้งหมดของฉัน"
เขาได้เผยแผนที่ซ่อนสมบัติของตนต่อสาธารณะ และปล่อยให้ผู้คนตามชายแดน อาศัยความสามารถในการช่วงชิงความบังเอิญนี้
มีคนชนะก็ต้องมีคนแพ้ แต่ไม่ว่าคนอื่นจะแพ้หรือชนะก็ช่าง Soini ไม่ได้สนใจเรื่องนั้นสักนิด
นายหัวที่ประดับประดาตัวด้วยชุดหรูหรา แต่กำพลั่วเหล็กไว้ในมือคนนั้น เขาได้เข้าใจถึงหลักความยุติธรรมที่ Reed Miller เสนอขึ้นแล้ว:

"หากกฎเกณฑ์ของโลกนี้ถูกกำหนดให้ปราศจากความสมดุล ทรัพย์จะหมุนเวียนเป็นทรัพย์ และดินจะกลับคืนสู่ดิน"
"ถ้างั้นก็ต้องมีคนทำให้กฎเกณฑ์นี้กลับสู่ความสมดุล และคนคนนี้ ก็คือโจร"