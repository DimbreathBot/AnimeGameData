"เพลงสวด VI: ช่างตีเหล็กแห่งต้นกำเนิด Takoja Ianikuinen"
ท่าน ช่างหลอมกระดูกปฐพีและจันทราทั้งสาม บิดาแห่งต้นกำเนิดผู้ยิ่งใหญ่
ท่านผลักบัลลังก์อันเสียสมดุลนั้นให้ตั้งตรงด้วยความพิโรธ เพื่อให้หญิงงามผู้นั้นต้องยอมสยบ
วันแรกท่านหลอมคันธนูทองอันระยิบระยับดุจแสงจันทร์ขึ้นมา เพื่อยิงศัตรูคู่แค้นของท่าน
ในตอนที่ท่านออกล่า คันธนูนั้นก็ถูกโจรขโมยไป กลายเป็นของศัตรูคู่แค้นของท่าน
วันที่สองท่านหลอมราชรถอันระยิบระยับดุจแสงจันทร์ขึ้นมา เพื่อปกป้องบ้านของท่าน
ในตอนที่ท่านออกล่า รถนั่นก็ถูกโจรขโมยไป กลายเป็นของศัตรูคู่แค้นของท่าน
วันที่สามท่านหลอมกระสวยอันระยิบระยับดุจแสงจันทร์ เพื่อขอเทพธิดาแห่งดวงดาวแต่งงาน
แต่สุดท้ายเพราะความประมาทจึงหล่นลงไปในบึงโคลนที่เต็มไปด้วยหมอก เตาหลอมที่สว่างไสวจึงดับลง
ท่านผู้เป็นราชันผู้ยิ่งใหญ่ที่เอ่ยถึงได้แต่ก็ไม่อาจเอ่ยถึง ช่างตีเหล็กผู้กระหายเลือดและชอบเข่นฆ่า
ท่านหลงใหลในความตายอันไม่เป็นธรรมของผู้บริสุทธิ์ และการทำลายล้างจากสงคราม ราชันแห่งความโชคร้ายและความชั่วร้าย!
ท่านผู้เป็นคนงานผู้เป็นอมตะที่ทั้งน่ากลัวและทรงพลัง ผู้ปกครองสองบุคลิก
ท่านแข็งแรง กำยำและสง่าผ่าเผยเฉกเช่นทวยเทพ แม้แต่ดวงดาวก็ยังเลื่อมใสท่าน
ขอให้ท่านโปรดระงับโทสะที่ทำให้กระดูกปฐพีสั่นคลอน ราชาผู้ไม่อาจทำลายได้
ขอให้ท่านบรรเทาความเจ็บปวดที่อยู่ในใจข้า แล้วยุติภัยพิบัติอันมืดมน

(หมายเหตุจากผู้ประกอบพิธี Ehrnrooth: นี่เป็นเวอร์ชันเก่าของเพลงสวดที่ใช้เพื่อทำให้ภัยพิบัติทางธรรมชาติสงบลง ตามบันทึก เพลงสวดนี้เหมือนจะยังมีเวอร์ชันที่เปลี่ยนสี่ประโยคสุดท้าย เพื่อเรียกภัยพิบัติทางธรรมชาติด้วย แต่เวอร์ชันนั้นก็หายสาบสูญไปแล้วตั้งแต่ก่อนเทพธิดาแห่งจันทราจะถือกำเนิด โดยไม่ทราบสาเหตุ Aila ทูตจันทราขับขานคนแรกได้แก้ไขและย่อเนื้อหาของเพลงสวดไปเยอะมาก เวลาสวดควรใช้ข้อความดังต่อไปนี้เป็นหลัก:

จันทราน้ำค้างแข็งอันขาวผ่องเอ๋ย ในนามทายาทแห่งสุดเขตแดนเหนือ ขอให้ท่านระงับโทสะที่ทำให้แผ่นดินสั่นคลอน
ขอให้แสงสว่างอันอ่อนโยนของท่าน บรรเทาความเจ็บปวดที่อยู่ในใจของผู้คน และยุติภัยพิบัติอันมืดมนนั้น)

...

"เพลงสวด XI: เทพธิดาแห่งดาวประกายพรึกและนักบุญแห่งสุดเขตแดนเหนือ Koitar และ Seutervoinen"
ข้าขอเรียกชายาแห่ง Koitar ผู้สูงส่ง ธิดาคนแรกที่งดงามที่สุดของเทพผู้สร้าง
หญิงสาวผู้ใจกว้างเอ๋ย ท่านผู้เป็นดาวประกายพรึกอันสว่างไสว ทายาทแห่งสุดเขตแดนเหนือจะมีเสียงพิณสรรเสริญความยิ่งใหญ่ของท่านตลอดไป
ลมหนาวยามค่ำคืนน้ำค้างแข็ง ไม่อาจดับเปลวเพลิงสีเงินในอกของพวกเรา ค่ำคืนอันชั่วร้ายก็ไม่อาจทำให้จิตใจของพวกเราแปดเปื้อน
สักวันนึง พวกเราจะกลับบ้าน ข้ามผ่านสุสานอันรกร้าง แล้วหวนคืนสู่เบื้องหน้าเมืองทองคำนั้นอีกครั้ง
ข้าขอเรียกท่าน Koitar แห่งความสุขที่แท้จริง ขอให้ท่านคุ้มครองการรบของพวกเรา ดั่งเช่นที่เอาชนะดินแดนทั้งหลาย
ขอท่านทำให้พื้นดินสั่นสะเทือน ทำให้เมืองสั่นคลอน ทำให้ศัตรูคู่แค้นของสุดเขตแดนเหนือ หายไปราวหยาดน้ำค้างในโลกใต้จันทราน้ำค้างแข็ง

(หมายเหตุจากผู้ประกอบพิธี Ehrnrooth: เพลงสวดนี้เป็นเวอร์ชันเก่า Aila ทูตจันทราขับขานคนแรกได้แก้ไขและย่อเนื้อหาของเพลงสวดไปเยอะมาก เวลาสวดควรใช้ข้อความดังต่อไปนี้เป็นหลัก:

ลมน้ำแข็งแห่งธุลีหิมะไม่อาจดับเปลวเพลิงสีเงินในอกของพวกเรา ค่ำคืนอันชั่วร้ายก็ไม่อาจทำให้จิตใจของพวกเราแปดเปื้อน
จันทราน้ำค้างแข็งอันขาวผ่องเอ๋ย ขอท่านคุ้มครองทายาทแห่งสุดเขตแดนเหนือ ทำให้ภัยพิบัติอันมืดมิดในค่ำคืนอันหนาวเหน็บหายไปราวหยาดน้ำค้าง)

...

"เพลงสวด XVI: ผู้มาเยือนแปลกหน้าในเหมันต์ฤดู Saarelainen"
โอ้! อย่าให้ความเจ็บปวดจากความตายที่ท่านได้รับเข้ามาสู่ร่างกายของข้า สหายแห่งน้ำค้างและเหมันต์ฤดู
ท่านผู้เป็นชายหนุ่มรูปงามผู้ร่าเริงและมีน้ำใจ เกิดและเติบโตในตระกูลชั้นสูง บุตรชายผู้อ่อนโยนและกล้าหาญ
ท่านขี่ม้าเร็วท่ามกลางดวงดาว ข้ามผ่านเกาะร้าง Hiisi และ Pohjola อันมืดมนที่เต็มไปด้วยหมอก
ท่านจะไปขอบุตรสาวของ Pakkaisukko แต่งงาน ท่านจะไปเยี่ยมเยียนบ้านของสาวงามหาใดเปรียบผู้นั้น
Pakkaisukko ผู้แก่ชรา ผู้รับใช้ที่ถูกสร้างขึ้นโดยบรรพบุรุษของพวกเรานั้น คงจะตอบแบบนี้
ขอแค่ท่านเปิดประตูของ Pohjola ให้เขา เขาจะยอมให้เจ้าสาวผู้เยาว์วัยแต่งงานออกไป
ชายหนุ่มรูปงามผู้ร่าเริงและมีน้ำใจเช่นท่าน ท่านรู้ถึงกลอุบายอันชั่วร้าย แต่กลับเต็มใจจะออกเดินทาง
ไม่เช่นนั้น Pakkaisukko ผู้แก่ชรา ก็จะให้บุตรสาวที่หลอกง่ายของเขามารับโทษแทน
เจ้าแห่งสัตตภัยได้หั่นท่านเป็นเจ็ดส่วน ใน Pohjola อันมืดมนที่เต็มไปด้วยหมอก
บุตรสาวของ Pakkaisukko เอ๋ย นับจากนี้ สาวน้อยผู้บริสุทธิ์และเยาว์วัยนั้น จะไม่ออกเรือนอีกต่อไป
ข้าขอเรียกขานนามอันไม่อาจเอ่ยถึงของท่าน ผู้กล้าหลงทางที่รักษาความเจ็บปวดและความโชคร้ายของโลกนี้
ขอให้ความเมตตาของท่านทำให้พายุในค่ำคืนอันหนาวเหน็บสงบลง มอบความอบอุ่นให้นกน้อยที่ขดตัวอยู่บนดินเยือกแข็ง

(หมายเหตุจากผู้ประกอบพิธี Ehrnrooth: เพลงสวดนี้เป็นเวอร์ชันเก่าของเพลงสวดที่ใช้รักษาและขจัดโรคภัยไข้เจ็บ Aila ทูตจันทราขับขานคนแรกได้แก้ไขและย่อเนื้อหาของเพลงสวดไปเยอะมาก เวลาสวดควรใช้ข้อความดังต่อไปนี้เป็นหลัก:

เด็กผู้หลงทางเอ๋ย ในนามของทายาทแห่งสุดเขตแดนเหนือ ข้าวิงวอนขอพรจากแสงสว่าง
ขอให้ความเมตตาของจันทราน้ำค้างแข็ง ทำให้พายุในค่ำคืนอันหนาวเหน็บสงบลง มอบความอบอุ่นให้นกน้อยที่ขดตัวอยู่บนดินเยือกแข็ง)