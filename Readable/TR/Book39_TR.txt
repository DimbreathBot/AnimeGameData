-Luhua Göleti-
Bishui Nehri'nden güneydoğuya giderken Tianheng Dağı'nın kuzey eteğinde bir gölet buldum. Su gökten daha berrak, sıcaklığı ise insan vücudunun sıcaklığına yakın. Su, ağızda güzel bir tat bırakıyor.

Oralarda yaşayan bir otacının dediğine göre, bu gölet binlerce yıl önce bir bahçeymiş. Hükümdarlar Savaşı zamanında, ailelerinin ilişkilerine karşı olduğu iki aşık burada buluşurmuş. Zor zamanlar olduğu için maalesef adam sevgilisini bırakıp Toprak Hükümdarı'nın peşinden gitmiş. Tanrılar arasında bir ölümlü olarak, cesaretle kendini çarpışmanın ortasına atmış... O karanlık günlerdeki çoğu ölümlü gibi yüzlerce yıl kimse ondan haber alamamış.

Kız, sürekli bahçede dolanarak sevgilisinin dönmesini beklemiş. Bahçedeki çiçekler solmuş ve yerlerini çim kaplamış. Daha sonra sel sularına gömülen çimler çürümüş. Sel kuruyunca, kız kuru toprağa dönmüş ve gözyaşları bu göleti oluşturmuş. Belki de buradaki suyu bu kadar berrak ve yumuşak yapan onun yoğun özlemidir.
Bir gün öğleden akşama kadar buralarda dolandım, gölette yıkanırken içim geçmiş. Uyandığımda, karanlık gökyüzünde yıldızlar parıldıyordu.

Bir yavru tilkinin etrafımda gizlice gezindiğini fark ettim ama ben kafamı çevirince tilki korkup kaçtı.

Ayakkabılarımdan birinin kaybolduğunu ve erzak çantamın yağmalandığını fark etmem biraz zaman aldı.

Eşyalarımı toplamam beklediğimden uzun sürdü. Bundan sonra Bishui Nehri'nin kuzeydoğusundaki deltaya, Yaoguang Sahili'ne gideceğim.