นักเดินทางที่ไม่เคยเจอหน้ากันมาก่อน หากคุณได้อ่านจดหมายฉบับนี้ แสดงว่าคุณคงได้มาท่องเที่ยวในสถานที่อัศจรรย์แห่งนี้เหมือนกับฉัน ขอให้คุณได้เห็นวิวสวย ๆ ดั่งใจหวัง และได้รับอะไรกลับไปบ้างนะ
ฉันเป็นนักเรียนจากคณะ Rtawahist และม่อยหลับไปขณะที่กำลังตรวจดูสภาพดวงดาว พอตื่นขึ้นมาก็พบว่าตัวเองอยู่ที่นี่แล้ว ฉันก็เลยใช้เวลาอยู่ที่นี่ระยะหนึ่ง
ผู้ดูแลที่ชื่อคุณ Idyia เหมือนกำลังกลุ้มใจกับเรื่องบางอย่างอยู่ เห็นบอกว่าจะ "ซ่อมแซมอุปกรณ์ที่เก่าแล้ว" อะไรสักอย่าง จึงไม่ทันได้ตอบข้อสงสัยของฉัน เธอเพียงแค่จัดหาที่พักเงียบ ๆ ให้ฉันได้พักผ่อนอย่างเต็มที่...
แต่ฟังจากที่คนอื่นเล่า ฉันสัมผัสได้ว่า ปกติแล้วเธอมักจะดูแลแขกที่มาเยือนที่นี่อย่างกระตือรือร้น ก็เข้าใจได้แหละ เพราะใคร ๆ ก็มีช่วงเวลาที่งานรัดตัวกันทั้งนั้นเนอะ
จนกระทั่งตอนที่ฉันจากไป เธอก็ยังไม่ว่างมาตอบข้อสงสัยของฉันอยู่ดี แต่ก็ให้ของขวัญฉันมามากมาย และชวนฉันมาร่วมเล่นเครื่องเล่นนี้แทน
เพราะงั้นฉันเลยไม่ค่อยเข้าใจที่นี่เหมือนกัน ให้ข้อมูลที่มีประโยชน์ไม่ค่อยได้เท่าไหร่ คงได้แต่ขอให้คุณเที่ยวเล่นให้สนุกนะ
การตรวจดูสภาพดวงดาวในพื้นที่นี้ รู้สึกว่าจะมีผลลัพธ์ที่แตกต่างจากปกติ ถึงแม้ตำแหน่งของดาวแต่ละดวงไม่เปลี่ยนไปเลย แต่ลักษณะโดยรวมชัดเจนกว่าและง่ายต่อการบันทึกมากกว่า
บางที อาจจะเกิดจากสภาพแวดล้อมที่พิเศษ และอารมณ์ที่ดีด้วยละมั้ง? เพราะทัศนียภาพของที่นี่กว้างขวางกว่าในเขตป่าฝน แถมอากาศก็ชุ่มชื้นและปลอดโปร่งกว่าในทะเลทราย
สิ่งสำคัญคือ ไม่ค่อยมีมอนสเตอร์และคนที่มีความคิดไม่ดีมาก่อกวน เวลาว่าง ๆ คุณก็นั่งชมดาวบนท้องฟ้าที่นี่ได้นะ!
ตามหลักแล้ว... ฉันควรหลงเหลือเครื่องยืนยันไว้ให้คุณสักหน่อย แต่ต้องขอโทษด้วยนะ เพราะตอนมาที่นี่ ฉันพกมาแค่หนังสือกับกระดาษและปากกา ถ้าไม่มีของพวกนี้ ฉันก็จะเขียนวิทยานิพนธ์ไม่เสร็จ...
ในบรรดาของขวัญที่คุณ Idyia ให้มา มี Mora อยู่ก้อนหนึ่งด้วย คุณ Idyia แนะนำให้ฉันใช้ Mora ก้อนนี้ไปซื้อเฟอร์นิเจอร์ แล้วตกแต่งที่พักของฉันให้ดูอบอุ่นและสวยงามยิ่งขึ้น มันจะได้ทำให้รู้สึกสงบใจยามพักผ่อนได้...
แต่หอพักของฉันถูกจับจองไปด้วยหนังสือประเภทต่าง ๆ และแผนภาพดวงดาว ไม่มีที่ว่างแล้วจริง ๆ แถมฉันยังต้องเดินข้ามทะเลทรายกลับไปที่สถาบันอีก แค่เอาของเพิ่มไปอีกหน่อยก็คงจะเดินต่อไม่ไหวแล้ว...
เหลือของขวัญพวกนี้เอาไว้ให้คนที่มาทีหลังน่าจะเหมาะสมกว่า ฉันอุตส่าห์รอฝังสมบัติชิ้นนี้เอาไว้ในวันที่มีฤกษ์งามยามดีเลยนะ
ตอนนี้ของขวัญพวกนี้ก็เป็นของคุณหมดแล้วล่ะ! หวังว่าพวกมันจะนำพาความสงบและความสุข รวมทั้งความโชคดีจากท้องฟ้าที่เต็มไปด้วยดวงดาวมาให้คุณนะ!

