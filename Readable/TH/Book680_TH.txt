กาลครั้งหนึ่งนานมาแล้ว ณ ดินแดนอันแสนไกลโพ้น มีเจ้าหญิงแสนสวยผู้ใจดีองค์หนึ่ง ชื่อของเธอคือ Lyris ... ใช่แล้ว เธอก็คือตัวเอกของเรื่องเล่านี้นี่แหละ!
"ชื่อนี้เหรอ ไม่เอาอะ ไม่เห็นเหมือนกับที่บอกไว้ก่อนหน้านี้เลย"
มันก็แค่เรื่องเล่าเอง อย่าคิดมากไปหน่อยเลยหน่า อะแฮ่ม พวกเรามาเล่าต่อกันเถอะ
ในเมื่อมีตัวเอกแล้ว เรื่องเล่ายังขาดตัวละครที่คอยขัดขวางตัวเอกอีกตัว... ตัวร้ายผู้ชั่วช้านั่นเอง
ตัวร้ายผู้ชั่วช้า... ก็คือมังกรร้าย Narcissus นั่นเอง มันชั่วร้ายขนาดไหนน่ะเหรอ บรรดาคนที่รักความสงบต่างพากันสั่นสะท้านเมื่อได้ยินชื่อของมัน เพราะมันไม่ใส่ใจเลยสักนิดว่าคนอื่นจะรู้สึกยังไง
มันทำลายล้างทุกหนแห่ง พ่นไฟอันร้อนระอุออกมา กระพือปีกอย่างโหดเหี้ยมทำลายเมืองมากมายจนย่อยยับกลายเป็นผุยผง ลมหายใจที่ร้อนแรงนั้น ได้แผดเผาอาณาจักรมากมายจนกลายเป็นเถ้าถ่าน
ท้ายที่สุดก็เหลือเพียงอาณาจักรของเจ้าหญิง Lyris เท่านั้นที่ยังปลอดภัย เพราะเจ้าหญิง Lyris พยายามปกป้องอาณาจักรของตัวเองอย่างเต็มที่มาตลอด แผนการที่มังกรร้าย Narcissus ต้องการจะเผาทำลายทุกสิ่งจึงไม่เคยสำเร็จ
"งั้นฉันก็เป็นตัวร้ายผู้ชั่วช้าในเรื่องเล่าของ Narcissus น่ะสิ?"
หืม? ถ้า Narcissus เป็นคนเล่าละก็ เขาก็คงจะพูดแบบนี้ละมั้ง? "เจ้าหญิง Lyris ที่น่าโมโหคอยแต่จะขัดขวางแผนการของข้าอยู่นั่นแหละ"... อะไรเทือก ๆ นั้น
อุ๊ย ไม่สิ ก็บอกไปแล้วไงว่ามันเป็นแค่เรื่องเล่าน่ะ เจ้าหญิง Lyris เป็นตัวละครในเรื่องเล่า มันเป็นเรื่องสมมติ ส่วนเธอก็เป็นเธอไง ตัวจริงเสียงจริงอยู่ตรงนี้ อย่าเอาเรื่องเล่ามาปนกับเรื่องจริงสิ
"ฉันไม่เข้าใจ..."
ต้องโทษเธอที่ใจร้อนเกินไป ขัดจังหวะฉันอยู่นั่นล่ะ ให้ฉันเล่าให้จบก่อนสิ เราเล่าถึงไหนแล้วนะ?
อ้อ เกือบลืมเลย ต้องหาผู้ช่วยให้ตัวเอกอีกสักหน่อย รอบ ๆ ตัวเอกก็มีผู้ช่วยรายล้อมอยู่ตลอดนั่นแหละ เจ้าหญิง Lyris หน้าตาก็ดีจิตใจก็ดี แน่นอนว่าต้องมีเพื่อนมากมาย
ขอคิดดูก่อนนะ... เจ้าหญิง Lyris มีเพื่อนที่ซื่อสัตย์และกล้าหาญมากมาย อย่างเช่น "Al" และ "Ney"...
"เป็นไปไม่ได้มั้ง"
เธอลืมอีกแล้ว มันเป็นแค่เรื่องเล่า อะไรก็เป็นไปได้ในเรื่องเล่าทั้งนั้นแหละ! ในเรื่องเล่าของเรา ทั้ง "Al" และ "Ney" ต่างก็เป็นเพื่อนของเจ้าหญิง Lyris
จริงสิ เพื่อนคนนั้นของ Lyris ชื่ออะไรแล้วนะ? น้องชายผมสีอ่อนคนนั้นน่ะ
"เขาไม่ใช่เพื่อนของฉันสักหน่อย"
แต่ในอนาคต Lyris ก็คงกลายเป็นเพื่อนกับเขาแหละมั้ง? ฉันเองก็อยากเป็นเพื่อนกับเขาเหมือนกัน งั้นก็ให้เขามาเข้าร่วมด้วยเถอะน่า! เขาชื่ออะไรนะ?
"โอเค งั้นก็เรียกเขาว่า Kate แล้วกัน"
อื้ม! งั้นก็เรียกว่า "พันเอก Kate" แล้วกัน เขาดูเท่แถมชอบอ่านหนังสือด้วย เรียกว่า "พันเอก" ดูเข้าท่าดี
ไม่ง่ายเลยนะเนี่ย สุดท้ายตัวละครในเรื่องเล่าก็มากันครบองค์สักที มังกรร้าย Narcissus ต้องการทำลายอาณาจักรทั้งหมดในแผ่นดิน แต่ภายใต้การคุ้มครองของเจ้าหญิง Lyris และผองเพื่อน จึงมีแค่อาณาจักรของเจ้าหญิง Lyris เท่านั้นที่ไม่ล่มสลาย
"อืม ฉันเข้าใจแล้ว ต่อจากนี้ มันก็จะคล้ายกับที่ชอบพูด ๆ กันในเรื่องเล่า เจ้าหญิงและผองเพื่อนได้ใช้ชีวิตร่วมกันอย่างมีความสุขไปชั่วนิรันดร์"
นี่คือตอนจบของเรื่องเล่าแล้วสินะ!

เราเพิ่งจะเริ่มต้นเอง ยังเล่าไม่ถึงตอนที่น่าตื่นเต้นเลย
"ตอนที่น่าตื่นเต้น?"
ก็ใช่น่ะสิ ทำไมมังกรร้าย Narcissus ต้องทำลายล้างทุกสิ่งด้วย แล้วเจ้าหญิง Lyris เอาอะไรมาคุ้มครองทุกคน เธอไม่อยากรู้หรือไง?
"แค่รู้ตอนจบก็พอแล้วนี่"
แบบนั้นก็ไม่สนุกสิ ตอนจบของเรื่องเล่ามันก็คล้าย ๆ กันหมด แต่การดำเนินเรื่องไปสู่ตอนจบที่ว่านั้น มันไม่เหมือนกันหรอกนะ
อย่างในเรื่องเล่าของเราที่มังกรร้าย Narcissus ผู้โดดเดี่ยวหมายปองสมบัติของเจ้าหญิง Lyris รวมถึงความสวยและความใจดีของเธอนั้น เพียงเพราะสิ่งเหล่านั้นเป็นสิ่งที่มังกรร้าย Narcissus เคยมี แต่สูญเสียไปในเวลาต่อมานั่นแหละ
ส่วนสมบัติของเจ้าหญิง Lyris... ก็เอาเป็น "เวลา" แล้วกัน
"'เวลา'?"
อื้ม! ฉันเพิ่งนึกขึ้นได้ พี่ Al เคยบอกว่านาฬิกาสื่อถึงเรื่องที่ "ผู้คนต้องการกุมเวลาไว้ในมือ" และพี่ Ney ก็เอาแต่พูดบ่อย ๆ ว่าเวลาไม่เคยพอด้วยใช่มั้ยล่ะ จากนั้นฉันก็นึกได้ว่า Lyris ก็เหงามานานแล้วไม่ใช่เหรอ? ถ้าได้มีเพื่อน และแบ่งปัน "เวลา" เหล่านี้กับเพื่อน แบบนั้นคงจะมีความสุขน่าดู! ถ้าบอกว่า Narcissus บุกอาณาจักรของ Lyris ไม่ได้ เป็นเพราะเธอได้แบ่งปันเวลาพวกนี้ให้เพื่อนไปจนหมด แบบนี้ตอนต่อสู้กับ Narcissus ก็จะมีเวลามากขึ้นไปอีก เพราะฉะนั้น Narcissus จึงเอาชนะเพื่อนของเจ้าหญิง Lyris ไม่ได้ยังไงล่ะ!
Lyris เธอคิดดูนะ ถ้ามีเวลามากขึ้น มันก็จะทำอะไรได้เยอะขึ้นใช่มั้ยล่ะ? อย่างเช่น พอ Al ได้เวลาเพิ่มขึ้น จากเดิมที่เคยใช้เวลาเท่านี้ตีโดน Narcissus แค่ครั้งเดียว ก็จะกลายเป็นตีโดนไปถึงสามสี่ครั้ง เท่ากับว่าก็จะแข็งแกร่งขึ้นด้วย สรุปก็คือเซตติ้งก็ตามนี้แหละ!
เอาเป็นว่า หลังจากนั้น เพื่อนของเจ้าหญิง Lyris ได้ใช้ประโยชน์จากเวลาที่เจ้าหญิงแบ่งปันให้ เพื่อต่อต้านการรุกรานของ Narcissus ครั้งแล้วครั้งเล่า
แต่ Narcissus ที่แสนเจ้าเล่ห์ได้ค้นพบความลับของพวกเขา เพราะฉะนั้นเขาจึงรออย่างอดทนดังอสรพิษ คอยส่งกองทัพไปโจมตีอาณาจักรไม่หยุดหย่อน เพื่อสิ้นเปลืองเวลาของเจ้าหญิง Lyris
ด้วยเหตุนี้ เจ้าหญิง Lyris ได้ทุ่มเทไปมากมาย เพื่อปกป้องอาณาจักร และช่วยผองเพื่อนในการคว้าชัยชนะมา เธอค่อย ๆ ลืมเลือนบรรดาผองเพื่อน เพราะเธอได้แลกเวลาใน "อดีต" ไป เธอไม่หัวเราะและหยอกล้อกับเพื่อนพ้องอีกต่อไป เพราะเธอได้แลกเวลาใน "ปัจจุบัน" ไป...
จนมาวันหนึ่ง น้ำพุที่เคยเริงร่ากลับนิ่งเงียบ ท้องฟ้าก็เริ่มมืดหม่น นั่นเป็นเพราะ Narcissus ได้สยายปีกบินมาถึงอาณาจักรแล้ว ผองเพื่อนของเจ้าหญิง Lyris ต่อสู้กันอย่างเต็มที่ แต่เมื่อไม่มีเวลาของเจ้าหญิง Lyris จึงยากที่จะต้านทาน Narcissus ได้ ไม่นานนักมังกรร้ายก็มาถึงหน้าพระราชวัง
ในช่วงวินาทีสุดท้าย Lyris เรียกระดมผองเพื่อนที่จำไม่ได้แม้แต่ชื่อให้มารวมตัวกัน และมอบสิ่งล้ำค่าที่สุดในโลกนี้ให้กับพวกเขา มันคือหยดน้ำบริสุทธิ์ไร้มลทินหยดหนึ่ง มันใสสะอาดเหมือนเธอเลย
เธอบอกว่า "นี่คือเวลาใน 'อนาคต' ของข้า จงพาอนาคตของข้าไปด้วยเถอะ"
เธอบอกว่า "ต่อให้ข้าและอาณาจักรต้องตกอยู่ในเงื้อมมือของ Narcissus ก็ไม่เป็นไร เพราะ 'อนาคต' ของข้าอยู่กับพวกเจ้า"
เธอสัญญาว่า "ถึงจะสูญเสีย 'อดีต' และ 'ปัจจุบัน' ที่พวกเรามีร่วมกันไป แต่ขอเพียงแค่ยังมีอนาคต พวกเราก็จะได้พบกันใหม่แน่นอน อาณาจักรเองก็จะกลับมาสว่างไสวอีกครั้งด้วย"
ในเวลานี้ กองทัพของ Narcissus ได้ทำลายประตูปราสาทด้วยปืนใหญ่ เจ้าหญิง Lyris เร่งเร้าผองเพื่อนของเธอให้รีบหนีออกไปโดยไว ผองเพื่อนต่างพากันหลั่งน้ำตาด้วยความโศกเศร้า แต่พวกเขาก็ยังหนีไปตามคำสั่งของเจ้าหญิง หลังจากสูญเสียอนาคตไปแล้ว เจ้าหญิง Lyris และหอคอยที่เธออาศัยอยู่ก็ตกลงสู่ห้วงนิทราแสนยาวนานที่หยุดนิ่งและไร้ซึ่งความฝัน
ด้วยเหตุฉะนี้ อาณาจักรที่ครอบครองแสงแห่งสุดท้ายจึงล่มสลายลง ผองเพื่อนของเจ้าหญิงซ่อนตัวอยู่ในโลกอันมืดมิดเป็นเวลานาน พวกเขาได้ประสบพบเจอเรื่องต่าง ๆ มามากมาย แต่ไม่ว่ายังไงพวกเขาก็ยังเป็นอันหนึ่งอันเดียวกันเสมอ และสิ่งที่เชื่อมโยงพวกเขาไว้ด้วยกันก็คือ "อนาคต" ที่เจ้าหญิงสัญญาเอาไว้นั่นเอง เธอคิดว่าเรื่องราวเป็นยังไงบ้าง?
"ฉันไม่เข้าใจเลย และก็... ไม่เข้าใจในอดีต ปัจจุบันและอนาคตที่ว่าด้วย หลังเกิดภัยพิบัติขึ้น พวกเราก็ไม่มีอนาคตอีกต่อไปแล้ว"
ไม่ใช่แบบนั้นหรอกนะ เพื่ออนาคตแล้ว พี่ Al เองก็กำลังพยายามช่วยงานของท่าน Neville อย่างเต็มที่อยู่นี่นา พี่ Ney พี่ Jak กับเธอก็กำลังพยายามสร้างอนาคตด้วยเหมือนกัน! อีกอย่างนะ พวกเราก็ได้สร้าง "อดีต" ร่วมกันไว้มากมายแล้วไม่ใช่เหรอ? พวกเราอยู่ด้วยกันใน "ปัจจุบัน" และใน "อนาคต" ก็จะต้องอยู่ด้วยกันต่อไปแน่นอน พวกเราสามารถช่วยกันแบ่งเบาเรื่องเศร้ามากมาย และก็สามารถร่วมกันสร้างช่วงเวลาแห่งความสุขอีกมากมายด้วย
"อืม ฉันรู้..."
"...แล้วเรื่องราวต่อจากนั้นล่ะ? เจ้าหญิงเป็นยังไงต่อจากนั้น?"
อืม... นั่นก็เป็นอีกเรื่องเล่าหนึ่งแล้วล่ะ แย่แล้ว ๆ เวลาไม่พอเล่านี่สิ ต้องกลับไปกับเจ้าหมาหน้าโง่ตัวนั้นแล้วล่ะ เรื่องราวหลังจากนั้น ไว้ค่อยว่ากันคราวหน้าแล้วกัน!
...อย่าทำหน้าอย่างนั้นสิ งั้นเอาแบบนี้แล้วกัน ฉันจะคิดตอนเริ่มเรื่องไว้ก่อน ส่วนที่เหลือ เธอก็เป็นฝ่ายเล่าให้ฉันฟังบ้างในครั้งหน้าแล้วกัน! อะแฮ่ม ขอฉันคิดก่อนน้า...

เมื่อครั้งนานแสนนานมาแล้ว และ ณ ที่ไกลแสนไกลนั้น...
มีอาณาจักรที่มืดมิดแห่งหนึ่ง ซึ่งถูกปกครองโดยมังกรร้าย Narcissus
เจ้าหญิงที่เขาปรารถนา และหอคอยที่เจ้าหญิงอาศัยอยู่นั้น ต่างจมสู่ห้วงนิทรานิ่งเงียบไร้ฝัน เพราะเหตุนี้จึงรอดพ้นจากเงื้อมมือของมังกรร้ายไปได้ Narcissus โมโหมาก เขาจึงกระจายสมุนจำนวนนับไม่ถ้วนของตัวเองไปตามที่ต่าง ๆ ทั่วอาณาจักร เพื่อค้นหาสมบัติของเจ้าหญิง พร้อมทั้งสร้างกลไกป้องกันด้วยเวทมนตร์ชั่วร้ายมากมาย เพื่อหยุดยั้งการกบฏจากสหายชอบธรรม เขาสาบานว่าจะช่วงชิงสมบัติของเจ้าหญิงกลับคืนมาและปลุกเธอให้ตื่นขึ้น เพราะมีแต่ต้องทำเท่านี้ มังกรร้ายจึงจะเป็นเจ้าของเธอได้อย่างสมบูรณ์
ผู้กล้ากลุ่มหนึ่งได้คอยปกป้องสมบัติที่เจ้าหญิงฝากฝังเอาไว้ สมบัติชิ้นนี้เป็นหยดน้ำที่แวววาวใสบริสุทธิ์หยดหนึ่ง
อยู่มาวันหนึ่ง ชีวิตน้อย ๆ ได้ถือกำเนิดขึ้นจากหยดน้ำ
อืม... ชื่ออะไรดีนะ? ปวดหัวจัง ถ้ารู้ว่าเรื่องเล่ามันจะกลายเป็นแบบนี้แต่แรก ฉันน่าจะใช้ชื่อของเธอตรงนี้ถึงจะถูก เธอมีไอเดียอะไรมั้ย?
...