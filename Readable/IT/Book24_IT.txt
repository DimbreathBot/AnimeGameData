Nessuno sa quale reazione chimica si verificò nello stomaco del cucciolo, ma all'improvviso la maledizione di Woobakwa ebbe effetto!
Il cuore del cucciolo venne trafitto e congelato da una stalattite di ghiaccio. Il cucciolo divenne da allora freddo e perfido, e ogni volta che gli altri animali si mostravano gentili nei suoi confronti, li ripagava con le parole più scortesi o le azioni più malvagie. Ogni creatura finì per detestarlo.
Da quel giorno, tutti i lupi nella foresta dicevano questo del cucciolo:
"Auuu, che lupo egoista! Davvero un cucciolo insopportabile."
"Auuu, auuu, che lupo senza cuore! Stiamogli lontani."
Uno alla volta, il cucciolo perse tutti i suoi amici. Non era più il benvenuto nella foresta, quindi il lupacchiotto solitario non ebbe altra scelta che dirigersi a nord.
Le tempeste di neve che infuriavano nella tundra settentrionale tenevano alla larga la maggior parte degli animali. Ma poiché il suo cuore era già di ghiaccio, il cucciolo non temeva più il freddo.
Decise di stabilirsi là, e divenne il lupo solitario che vagava nella tundra.

(Una bambina ha scritto a margine della pagina: "Papà, ma dov'è finito Woobakwa?")