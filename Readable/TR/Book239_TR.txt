Çok konuştuğumun farkındayım ama hikayeye başlamadan önce hâlâ anlatılması gereken şeyler var.
Kitabın adını neden Altı Kitsune'nin "Yeni" Günlükleri koyduğumu biliyor musunuz?
Buradaki "yeni" kelimesi doğal olarak bir "eski"nin varlığına işaret ediyor. Bu kitap, Urakusai'nin kaleme aldığı ve beş yüz yıl önce oldukça popüler olan Altı Kitsune'nin Günlükleri kitabının biraz revize edilmiş hali. Benim yazarlık becerilerim sınırlı. Bu yüzden umarım Urakusai ve diğer okuyucularım bu sayfaları okurken beni o kadar yargılamaz.
Urakusai, ben ufacık bir çocukken bile meşhurdu. O zamanlarda Saiguu, Urakusai'nin edebiyat becerilerine ve çay konusundaki uzmanlığına çoktan büyük bir ilgi duymaya başlamıştı. Böylece Urakusai, Kitsunelerin en kültürlü ve bilgililerinden biri olmuştu.
Ne yazık ki bunlar artık tarihin tozlu sayfalarında kaldı. Urakusai büyük bir hata yaptığı için ayrılmak zorunda kaldı ve o olayın üzerinden 500 yıl geçti.

Lafı daha da uzatmadan hikayeye geçelim. Altı Kitsune'nin Yeni Günlükleri büyük Yougou Dağı'nda başlıyor.
Efsaneye göre Büyük Kitsune Hakushin, hüküm sürdüğü dönemlerde altı çırağa sahipmiş. Hepsi de büyü ve şekil değiştirme konusunda çok maharetliymiş. Liderlerinin görevi, Hakushin'in tapınağı yönetmesine ve Yougou Dağı'nı korumasına yardımcı olmakmış.

Bu altı çırağın en büyüğü Kara Tilki Itaru'ymuş. Itaru çoğu dişi Kitsunenin aksine, bir ayı kadar cüsseli ve bir kaplan kadar güçlüymüş. Üstelik vahşi, kural tanımaz bir kişiliğe sahipmiş. Bir gün sarhoş bir halde tapınağın ana salonunda taşkınlık yaparken Şogun'u temsil eden bir shintaiyi kırmış. Öfkelenen Hakushin, Itaru'yu kendisine çekidüzen verene kadar dağdan men etmiş.
Ancak Kara Tilki Itaru dağdan ayrıldığına memnunmuş. Hakushin'in hiçbir uyarısına kulak asmayan Itaru, bir şişe kaliteli içki bulmuş ve sorun çıkarmak için en yakındaki köye doğru yola koyulmuş.