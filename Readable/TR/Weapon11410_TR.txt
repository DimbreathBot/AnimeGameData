
Gecenin derinliklerinden gelen ani bir ışık gibi ortaya çıkan kudretli ve yüce bir uzun kılıç.
Bugüne kadar bu kılıç bir defa bile kanla lekelenmedi.
Söylentilere göre, nesiller boyu soylu şövalyeler için yapılan pek çok kılıç, bu tasarımla yapılmıştı.

Kararmış kılıç kadim gecelerin karanlığına kolayca karıştı.
Çünkü o günlerde insanlar gece vakti ateş yakmaktan korkardı.
Bazı ozanların şarkılarında bahsedildiğine göre, aristokrasi çağı boyunca o da simsiyah olmuştu.

Erdemli ataları hakkında hikayeler okuyup şarkılar dinlemek, genç soylunun yüreğine isyan tohumları ekmişti.
Zamanı geldiğinde saygıdeğer evini terk etti, bu kılıcı çaldı ve sokaklarda saklandı.
Sıradan insanlar gibi ara sokaklarda ve tavernalarda dolaştı ve asil kılıç ustalığını kullanarak zenginden çalıp fakire verdi.
İhtişamlı silah deposundaki kılıç, gecenin karanlığında aynı derecede asil kana sahip birinin ellerinde çatılarda ve sokaklarda geziyordu.
Kılıcın el değmemiş kenarı kusursuzluğunu korumuştu, tıpkı yozlaşmış soyundan vazgeçen iyi kalpli haydudun kalbi gibi.

Ancak şarap, şarkı ve gençlik solup gidecek ve pek çok şey olacaktı.
En sonunda, ay ışığı altında sevgili kılıcını gömüp denizleri geçerek kaçtığında,
kılıcı ailesinin kasasından çaldığı geceyi anımsadı
ve ailesine, geçmişine, geleceğine, memleketine ve kardeşi Eberhart'a ettiği yemini hatırladı:
"Birazcık bile olsa, gücümü bu karanlık dünyayı tersine döndürmek için kullanmak istiyorum."
