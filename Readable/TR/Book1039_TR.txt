Numara: B-CL-13097
Gündem: İnsan Yerleşkelerinin Etkisizleştirilmesi
Katılanlar:
CL-01 "Yiğit" Aj Nimalaj Chuq'ab Hun
CL-02 "Yeşimin Hanımı" Ix Je'lal K'ua'l Ka'
CL-03 "Sır Dokuyan" Ix Kemonel Jasjatem Oox
CL-05 "Acı Pınarları Bahşeden" Aj K'astajibal Cha'ama' Ho'o
CL-07 "Engin Ormanlara Yağan Zehirli Yağmur" Aj Chojojik Kamikabal U'uk
CL-08 "Çiçekli Mumların ve Uçan Tüylerin Rahibesi" Ix Ajkotz'i'j Iq'ismal Waxak
CL-09 "Ahir Zaman Tarihçisi" Ix Uxul Tz'ib Bolon
CL-11 "Şafağın Aynası" Ix Raq'lapuj Chue'q Buluk
CL-12 "Fısıldayan Pınar" Ix Roq'ratik'obala' Ka'alahun
CL-13 "Kemikkıran" Aj Q'uplajik Ooxlahu

[Kayıt Başlar]
CL-01: Tüm lordlar burada olduğuna göre başlayabiliriz.

CL-02: Başlamadan önce bir sorum olacak: Dördüncü Lord nerede? Yanlış hatırlamıyorsam Aj Awaj K'umilal Kan Ch'ule-L konsey oturumlarına uzun süredir katılmıyor. Söyleyin sayın Sözcü, o çökük ihtiyar hâlâ yüksek tepelerdeki ıssız kalesinde oturmuş Yaşamı Filojistonlaştırma dediği o umutsuz araştırmasıyla mı meşgul? Yoksa Altıncı ve Onuncu Lordlar gibi kendi sersemliğinde boğuldu mu çoktan?

CL-01: Dördüncü Lord'un ilettiğine göre üzerinde çalıştığı araştırmada kritik bir yol ayrımına ulaşmış. Bundan ötürü son konsey oturumlarımıza katılamamış.

CL-11: İnanmadım ben. Görevlerini ihmal etmek için bahane arıyor yalnızca. Madem araştırmayı bu kadar seviyor, o halde hükümdarlık unvanını bırakıp kendisi gibi teknolojiyle kafayı bozmuş Naip'e hizmet versin.

CL-01: Üslubuna dikkat et On Birinci Lord. Kendisinin yokluğu bu oylamanın sonucunu etkilemeyecek.

CL-07: Bırak kendi kalesinde çürüsün. Sayın Sözcü, oturumu başlatın.

CL-01: Başlayalım o halde. Bu oturum Beşinci Lordun önerisiyle toplanmıştır ve kendisi, isyan riskini azaltmak ve uzun vadede refahı, istikrarı ve barışı sağlamak üzere her hükümdarın kendi bölgesinde belirli bir boyutu aşan insan yerleşkelerini etkisiz hale getirmesini teklif etmektedir. Oy birliğine varılması halinde çekimser kalanlar da konseyin kararına uyacaktır. Oturum başlasın. Beşinci Lord, seni dinliyoruz.

CL-05: Yoldaşlarım, kardeşlerim, saygıdeğer hükümdarlar, sözlerime kulak verin. Bildiğiniz üzere Natlantea'yı yöneten On Üç Hükümdar Lordun ikisi insanların entrikalarına kurban gitmiştir. Size sunduğum bu teklifin ayrıntılı izahat gerektirdiğini düşünmüyorum. Gerçeği görmezden gelmeye devam etmeyeceğinizi ümit ediyorum. Şu an insanlık denilen tür, bizim asil soyumuza bir tehdit teşkil ediyor. Yayılma ve genişlemeleri ilk tahminlerimizi katbekat aştı, hatta Filojiston kullanmanın sırlarını bile çaldılar. Filojistona dair anlayışları bir Bitinki kadar ilkel olsa da kibirleri ve azimleri, göklerin ötesinden gelen alçak yağmacıyla yarışır düzeyde. Kontrol altına alınmazsa isyan kıvılcımı muhakkak büyüyecektir. Dolayısıyla ben, Ek' Pulinik'i yöneten Aj K'astajibal Cha'ama' Ho'o Ch'ule-L olarak konseye bir teklif getirdim: Sayılarını kontrol edilebilir bir düzeyde tutmak için düzenli aralıklarla fazlalıkları yakarak topraklarımızdaki insan yerleşkelerini etkisiz hale getirmeliyiz. Elbette böyle bir plan için şu an burada mevcut herkesin birlikte çalışması gerekecek. Aksi takdirde bu sinsi insanlar bölgelerimizden, dolayısıyla da yazılı kaderlerinden kaçar ve önlemlerimizin etkisini azaltırlar.

CL-02: Altıncı ve Onuncu Lordlar kendi zayıflıkları ve yetersizliklerine kurban gittiler. Hizmetkarların hazırladığı raporları okudum. "Utanç verici" haricinde söz bulamıyorum. Altıncı Lord sıradan bir insana karşı savaşta yenik düşmüş ve ardından boğazına gelen bir ok ile ölmüş. Onuncu Lord'un ölümü daha da rezil. İnsanların kabaca taklit ettiği bir yeşimi benim sembolüm sanmış ve dağlara canlı canlı mühürlenmiş. Onları öldüren insanlara müteşekkir olmalısın, zira bu iki Lord böyle aşağılık yaratıklar tarafından alt edilebiliyorsa biz hükümdarlarla aynı konseyde oturmayı hak etmiyorlarmış.

CL-05: Yeşimin Hanımı, nasıl öldüklerinin konumuzla bir ilgisi yok.

CL-02: Beni yanlış anlama Beşinci Lord, teklifine karşı çıkmıyorum. Hatta aksine, evet oyu vereceğim; zira insanlık merhametimizi yahut hoşgörümüzü hak etmiyor. Lakin yine de öne sürdüğün gerekçeleri mantıklı bulmuyorum. Eğer insanların türümüze hakikaten tehdit teşkil ettiği bir gün gelirse türümüzün zayıf düştüğü kanıtlanmış olur yalnızca. Zayıf düştüysek de bize boyun eğdirenlerin önünde diz çökeriz ve kaderimizdeki yıkımı kabulleniriz; zira bir alternatif aramaya ne ihtiyaç ne ihtimal bulunur. Güçlüler ayakta kalır, zayıflar ölür gider. Bu dünyanın ebedi tek gerçeği budur. Unutma.

CL-03: Oylamaya katılmayacağım. Yıldız burçlarına bağlı bu ruhsuz varlıkların kaderi beni ilgilendirmiyor. Dilediğinizi yapabilirsiniz.

CL-09: Ben de katılmayacağım. Beşinci Lord, bu aşağılık böceklerin, tek bildikleri karanlıkta saklanmak ve birbirlerini katletmek olan bu varlıkların bir gün aniden birleşeceklerine inanmamızı mı bekliyorsun? Göklerden gelen taht hırsızının dahi sarsamadığı Kutsal Şehir'e mi saldıracaklar? Bir ejderhadan böyle absürt bir telaşe, bu menfur korkaklık görmek... İtirazımı bile hak etmiyor.

CL-13: Burada asıl menfur olan sen ve senin kibrindir Dokuzuncu Lord. Bu ulvi teklifi desteklemiyorsan buyur sürüne sürüne pek sevgili Chichen Uctokah'na dön. Orada kendini kandırmaya ve topraklarının bu böcekler tarafından tehdit edilmeyeceğini sanmaya devam edebilirsin. En akılsız karıncalar bile senin o dondurucu kuyuna uğramaya teşebbüs etmez.

CL-09: Sen... Ne cüretle benimle alay edersin aşağılık solucan?

CL-08: Bu hiddet nereden geliyor böyle On Üçüncü Lord? Chichen Uctokah'nın hükümdarı doğru söylüyor. İnsanlık tamamen yok edilemezse böyle aşırı önlemler yalnızca geri tepecektir. Onları öne sürdüğün şekilde bastıramazsak kendi aralarındaki bitmek bilmeyen çatışmalarını sonlandırıp bize karşı birleşmeye zorlamış oluruz. Eğer teklifiniz buysa Beşinci Lord, o halde türümüzün geleceği adına bu ahmaklığı katiyen reddediyorum.

CL-07: Hım? Çiçekli Mumların ve Uçan Tüylerin Rahibesi gelip bize "türümüzün geleceği" hakkında vaaz mi verecek? Hatırlatmak isterim Sekizinci Lord, bu konuda senin hiçbir söz hakkın yok. Zira insanlığa karşı beslediğin o yersiz tarafgirlik yüzünden kendi soyuna olan sorumluluklarını bir kenara bırakmıştın. Henüz küçük evcil insanının kullandığı o uzun yayı kendi topraklarındaki zanaatkar ejderhalara yaptırmanın sebebini açıklamadın. Yetkini bariz bir şekilde aşmış olmadın mı?

CL-08: Konudan sapıyorsun Yedinci Lord. Ayrıca belirtmek isterim ki tüm eylemlerim Hükümdarımızın onayını aldı ve bugüne dek yetkimi hiç aşmadım. Zayıflara hiçbir açıklama borçlu değilim.

CL-12: Kendini başkalarına açıklamana gerek yok, ben senin niyetini anladım. Sekizinci Lord'un ifade ettiği üzere böyle ağır tedbirler verimli olmayacaktır. İnsanlığı kendi sayılarını yönetmek üzere manipüle etmemiz gerektiğini düşünüyorum ben. Bazı kişileri seçip gölgelerden onları destekleyebilir, kabilelerinin yönetimini ele geçirmeleri için gereken kaynakları verebiliriz. Desteğimiz sayesinde doğuştan gelen kibirlerini ve önemsiz pozisyonlarını korumak için kendi hısımlarına ihanet etmelerini kolayca sağlayabiliriz. Diğer kabilelerle bile isteye çatışmaya girecek ve birbirlerinin kanını döküp aralarındaki hassas güveni bozacaklardır. Bunu yapmamız yeterli olur, neden gereksiz zahmetlere girip de kaynaklarımızı daha verimsiz bir plan için harcayalım?

CL-11: Acınası sözlerin kibirli bir insan eniğinin safsatalarını andırıyor desek yalan olmaz On İkinci Lord. Topraklarındaki bu değersiz, bu yalaka hayvanlar arasında o kadar vakit geçirmişsin ki soyumuzu unutmuşsun. Böceklerle akıl yarıştıracak kadar düşmüşsün, onları kendin avlamaya bile tenezzül etmiyorsun, öyle mi?

CL-12: Sevgili kardeşim, senin çocukça hakaretlerine yanıt vermek gibi bir niyetim yok. Hayatları boyu toprağı eşeleyen beyinsiz kertenkelelerin ilkel tıslamaları bile böyle anlamsız münakaşalardan daha değerlidir. Tabii ki dilediğin gibi avlanabilirsin, tartışılmaz bir hak bu. Fakat kardeşlerime duyduğum hakiki saygı ve endişeden ötürü bütün içtenliğimle umuyorum ki Altıncı ve Onuncu Lordların peşinden gitmezsin. Zira onlar pek de heybetli olmayan yaşamlarını sırf kibir ve ahmaklık yüzünden heba ettiler.

CL-11: Sen...

CL-01: Sessizlik. Tüm hükümdarlar konuştu. Şimdi oylama yapılacak.

[Oy Sayımı]
Evet: CL-02, CL-05, CL-07, CL-11, CL-13
Hayır: CL-08, CL-12
Çekimser: CL-01, CL-03, CL-09

Sonuç: 5 evet, 2 hayır, 3 çekimser. Oy birliğine varılmadı.

[Kayıt Sona Erer]