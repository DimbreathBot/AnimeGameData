Çar Yengeç şu tuhaf Donuk Ayın Çocuklarının yanında yaşıyor. Yüzlerce yaşında olduğunu söylüyorlar, zaten başka nasıl bu kadar kocaman olabilir ki? Daha önce hiç onun kadar büyük bir yengeç görmemiştim. Hatta evi normal bir kabuğa benzemiyor, tepe gibi devasa bir kabuk yani. Bayraklarımıza çizdiklerimizden çok daha büyük, adeta küçük bir kale. İşin daha da ilginci kabuğun üzerinde Kuuvahki dolu yosunlar yetişiyor ve karanlık mağarada yıldızlar gibi parıldıyor. Belki de Çar Yengecin tacı budur.
Bunları düşününce çevredeki küçük yengeçlerin onun buyruğuna girmesi çok mantıklı geliyor. Zavallılar, sürekli oraya buraya koşuşturup Lakka Böğürtlenleri, minik balıklar ve şimdi ismini sayamayacağım daha pek çok yiyeceği hemencecik yemek yerine mağaranın derinliklerine sürüklüyorlar. İki defa da parlak çakıl taşlarını ve Aydüşen Gümüşü parçalarını taşıdıklarını gördüm. Belki Çar'a borçlu oldukları "vergi" içindir bunlar. Halkın dediğine göre usta hırsız Reed Miller'ın zamanında Snezhnaya'nın gönderdiği Vali de Nasha Kasabası'ndan böyle vergi topluyormuş. Evet, burada da benzer bir şey yaşanıyor, eminim...
Öte yandan Çar Yengeç de sonsuz Lakka Böğürtleni ve balıkla o kadar ilgilenmiyordur belki. Daha dün kısa süreliğine deliğinden çıktığını gördüm. Çok yavaş hareket ediyordu, sanki her adımı bir dağ kadar ağırdı. Attığı her adımda yerdeki çakıl taşları titredi. Sonra ufak bir yengeç geldi, hayatımda gördüğüm en zavallı, en minik balığı Çar'ın ayağına getirdi. Çar başını indirdi, bir bakış attı ve devasa kıskaçlarından birini öylece salladı. Zavallı ufak yengeç paniğe kapılıp balığı hemencecik bıraktı ve aceleyle kuma döndü.
Çar balığı yemedi. Daha küçük bir pençesiyle kenara iteledi ve olduğu yerde denize doğru baktı. Ya da bana öyle geldi en azından. Diyorum bak, kral olmak yalnızlık getiriyor herhalde. Diğer tüm yengeçler korkuyor ondan. Bir kalesi ve hatta bir tacı bile olsa pençeleriyle tutabileceği bir arkadaşı yok, Püsküllü Denizanası ve solungaçlarının aksine. (Semyon denizanalarının öyle iletişim kurduğunu söylemişti, o yüzden herhalde yengeçler de benzer bir yöntem kullanıyordur?)
Şu devasa kabuğunu nerede bulduğunu hakikaten çok merak ediyorum. Acaba orada Çar'dan önce yaşayan çok daha büyük bir kral mı vardı? Ya da Çar büyümeye devam ederse çok daha devasa bir saraya mı taşınacak? Kabuğunu daha yakından inceleyebilmek için yanımda taze Lakka Böğürtleni getirmeyi düşünmüştüm... Ama yapmasam daha iyi. Usta bir hırsız, kraliyete bu kadar yaklaşmamalı. Böyle bir merakın sonu belaya çıkar...