เมื่อเจ้าแห่งผู้ลอยละล่องได้ยินเช่นนี้ก็บังเกิดความปีติยินดี แต่ใบหน้าอันงดงามยังคงเจือแววเย็นชาอยู่
เธอโน้มตัวทำความเคารพต่อผู้รอบรู้ แล้วถามปริศนาข้อที่สามต่อองค์หญิง

เจ้าแห่งผู้ลอยละล่องพูดว่า:
"องค์หญิงผู้รอบรู้เอ๋ย ท่านเป็นผู้ควบคุมความฉลาดทั้งปวงระหว่างดวงดาวกับเหวลึก
แต่ว่า โลกนี้ไม่ได้มีเพียงสิ่งไม่เที่ยง ยังมีแสงสว่างที่เรียกได้ว่าเป็นนิรันดร์อีกด้วย
องค์หญิงผู้รอบรู้ หากปัญญาของท่านไม่ได้ผิดเพี้ยนจากคำร่ำลือของผู้คน
ก็ขอให้ท่านตอบคำถามข้อสุดท้ายของข้า เหมือนกับที่ท่านตอบปริศนาข้อที่สองด้วยเถอะ
ของอะไรเอ่ย ไม่สามารถต้านทานลูกธนู แต่ต้านทานการทำลายล้างได้
ของอะไรเอ่ย ไม่อาจทำลายเกราะรบ แต่สามารถทำลายเมืองได้
อีกทั้งไม่ยอมสยบให้กับเทวทูตจากสวรรค์เบื้องสูง และไม่ยอมศิโรราบต่อนานาประเทศบนผืนดิน
ไม่ว่าเหล่าทวยเทพหรือมารอสูร แม้จะทุ่มสุดกำลังก็ไม่อาจเอาชนะมันได้?"

องค์หญิงผู้(...)ตอบว่า:
"สิ่งที่ท่านกล่าวมาคือปัญญาที่ไม่มีวันสิ้นสุด มันเป็นผู้ปกปักผดุงอารยธรรมของ(...)
มันจะตายแล้วเกิดใหม่เฉกเช่น(...) และอยู่ยงคงกระพันเหมือนดั่ง(...)
แม้กาลเวลาจะพัดม้วนฝุ่นทรายที่อยู่ใต้เท้าของมันขึ้นมา แต่แม้จะผ่านไปอีกนับพันนับหมื่นปี มันก็ยังคงเหมือน(...)
สุดท้ายแล้ว ผู้คนจะยินดีปรีดาเพราะมัน(...) แล้วมันก็จะ(...)เพราะพวกเขาด้วยเช่นกัน

[หมายเหตุจาก Tafazzoli ผู้เป็น Herbad ของคณะ Haravatat: การขาดหายไปของส่วนนี้ไม่ได้เกิดจากฝีมือมนุษย์ แต่เป็นเพราะหน้าหนังสือหายไป ส่วนที่ขาดหายไปสามารถคาดเดาได้จากร่องรอยรอบ ๆ ข้อความที่หลงเหลืออยู่ในต้นฉบับ แต่น่าเสียดายที่ นักวิชาการจากคณะ Vahumana ที่รับผิดชอบแปลหนังสือเล่มนี้ เหมือนจะไม่เข้าใจความรู้ที่เกี่ยวข้อง ดังนั้น ฉันจะเขียนเพิ่มเติมตรงนี้เข้าไป
คำที่ขาดหายไปในประโยคแรกของท่อนนี้: "(เป็นของ) พวก (เรา)" หรือ "เป็นนิรันดร์" หรือ "ทั้งหมด"
คำที่ขาดหายไปในประโยคที่สามของท่อนนี้: จุดนี้เหมือนเป็นชื่อคน แต่ก็สามารถเติมข้อความ "ศพที่ได้รับการจัดการอย่างเรียบร้อย" เข้าไปได้เช่นกัน
คำแรกที่ขาดหายไปในประโยคที่สี่ของท่อนนี้: "กลับคืนมา" หรือ "ตายไป" หรือ "เกิดใหม่"
คำอื่น ๆ ที่ขาดหายไป ตอนนี้ยังคาดเดาไม่ได้
หมายเหตุจาก Yarshater ผู้เป็น Herbad ของคณะ Vahumana: ...ตอนนั้นคุณไม่คิดจะบอกเรื่องพวกนี้กับฉันเลยใช่มั้ย?]

องค์หญิงสามารถตอบปริศนาทั้งสามข้อได้หมด ไม่มีข้อไหนเป็นความลับที่เธอตอบไม่ได้เลย
เมื่อเจ้าแห่งผู้ลอยละล่อง ได้ยินคำตอบของเธอ จึงเลื่อมใสในตัวองค์หญิงอย่างที่สุด

ดังนั้น เจ้าแห่งผู้ลอยละล่องจึงพูดขึ้นว่า:
"องค์หญิงผู้เมตตา รอบรู้ และไม่มีที่สิ้นสุดเอ๋ย
ปัญญาของท่าน เหนือกว่าคำบอกเล่าของผู้คนจริง ๆ
บริวารของท่านมีความสุขแค่ไหน ราษฎรของท่านโชคดีเพียงใด
ที่พวกเขาได้ฟังคำสอนของท่านอยู่ข้างกาย"

...นับแต่นั้นมา ราชินีทั้งสองก็ได้ผูกพันเป็นพันธมิตรที่แน่นแฟ้น ราชาแห่ง (โลหิต? ความโกรธแค้น? มงกุฎสีชาด?) เป็นผู้ซึ่งเคียงข้างพวกเธอตลอดมา ทั้งสามคนร่วมแรงร่วมใจกัน ร่วมกันนำพาราษฎรแห่ง(...)ก้าวไปสู่ความเจริญรุ่งโรจน์ตลอดกาล
