มีบทเพลงที่สืบทอดกันมาแต่โบราณในหุบเขา Chenyu ว่า ในถ้ำโบราณที่ไม่มีใครรู้จักเคยมีเหล่าภูตผีสางและเทพในอดีตซ่อนตัวอยู่... ว่ากันว่าเธอสวมชุดหยกที่สร้างขึ้นจากเลือดสีเขียวอมฟ้า นั่งอยู่บนราชรถจันทราที่พังทลายไปนานแล้ว และจมอยู่ในห้วงนิทราใต้สระน้ำสีดำที่ลึกจนมองไม่เห็นก้นบึ้ง ในยุคโบราณที่ยากจะหวนรำลึกถึง เธอเคยเป็นเจ้าแห่งหุบเขา Chenyu ในอดีต ผู้ปกครองนก สัตว์ป่า และเหล่าเซียนในภูเขา ทำหน้าที่ควบคุมน้ำขึ้นน้ำลงในแม่น้ำ Bishui และเป็นผู้ตัดสินเพื่อรักษาสมดุลทางธรรมชาติระหว่างมนุษย์ นก และสัตว์ป่า แต่นั่นเป็นตำนานที่เล่าลือกันมานานแล้ว ส่วนเรื่องที่เธอก่อสงครามเพราะความหลงใหลที่เกินเยียวยา จนในที่สุดก็ถูกปราบ และผนึกไว้ในแดนฝันอันอ้างว้างได้อย่างไรนั้น แม้ว่าจะมีส่วนเกี่ยวข้องกับเรื่องราวของชาวพื้นเมืองและผู้อพยพอยู่บ้าง แต่ประวัติศาสตร์โดยละเอียดของมันนั้นไม่อาจตรวจสอบได้แล้ว
สิ่งที่เหมือนกันโดยบังเอิญคือ ในหุบเขา Chenyu ก็เคยมีเพลงโศกเช่นนี้แพร่หลายในหมู่ชาวบ้านในพื้นที่ ซึ่งร้องว่า:
"อยากมอบดอกตู้รั่วให้ท่าน แต่ใครกันทิ้งมันไว้บนสันทรายกลางน้ำ?"
"ธงแขวนของทวยเทพในวันวานอยู่แห่งหนใด? ได้แต่เลาะดงไผ่อันไร้แสง แสวงหารถม้าที่ลาลับ"
"อสูรเสวียนเหวินคร่ำครวญโศกศัลย์ คะนึงคิดถึงห้วงน้ำสีดำ"
ชนรุ่นหลังที่น่าภาคภูมิใจของชาวเขา จะยังคงจดจำและระลึกถึงเทพอสูรผู้ล่มสลายสืบต่อไปหรือไม่? เรื่องราวที่แจ่มชัดส่วนใหญ่ได้ถูกกาลเวลากลืนหายไปดั่งสายน้ำ เพียงปรากฏชั่วครั้งชั่วคราวในเพลงพื้นบ้าน เฉกเช่นหยกเขียวใต้ลำธารเท่านั้น บางที เราอาจได้ยินเสียงหัวใจในยุคโบราณ และเสียงสะท้อนจากเส้นเลือดสีเขียวอมฟ้าที่กำลังเต้นเป็นจังหวะ ดังเช่นที่คนเรือผู้หลงทางบางคน ได้เห็นในธารลึกและหุบเหวนั้นด้วยก็เป็นได้