Tekrar özür dilerim.
Şu eski "yarım asırlık ömür" sözünde elli yıl yaşamamız gerektiğinden bahsedilir. Tousaburou olarak ben, otuz yıldan fazla yaşadım ve kalanının tadını çıkarma fırsatım olmayacak. Umarım bunun yerine, ömrümün kalanını annemle ve babamla geçiririm.
Shizuko, sevgili eşim. Lütfen sinirlenme ve üzülme. Yaptığım kötülüğün bağışlanacak yanı yok. Umarım kocalığı beceremeyen beni affedersin.
Masa, Matsu, lütfen benim için üzülmeyin ve beni affedin.
Yeni ve eski dostlarım. Her birinizle tanıştığıma memnun oldum.
Durum ne olursa olsun özür dilerim.
Ben, Tousaburou, kültürlü bir adam değilim ve yazı yazmayı beceremem ama veda mektubumda söyleyecek çok şeyimin olduğunu gördüm.
Bunu okuyan birisi olursa gevezeliğimi mazur görsün.

On yıl kadar önce orduya ilk katıldığımda, büyük Ogoshomuzun şanına ve kuvvetine hayran kalmıştım. Yüzlerce yıl öncesinin kahramanlarının ve efsanelerinin katıldığı yıldırım gibi ilerleyen adalet savaşlarına katılmak için can atıyordum. Bir gün gerçek "Sonsuzluk" için savaşıp can vermeyi umuyordum.
Şimdi düşünüyorum da... Genç biri toy aklıyla, geçmişteki efsaneleri şimdikilerle sık sık karıştırabiliyor. Büyük Ogoshomuz gibi mükemmel bir kahraman olma fırsatına sahip olduğuma gerçekten inanıyordum.
Savaş çıktığında, düşmanlarımız hiçlikten gelen iblisler veya tuhaf canavarlar değildi. Senin, benim gibi sıradan insanlardı.
Birkaç gün önce öldürdüğüm düşmanlar, belki de Önsezi Avı Fermanı yürürlüğe girdiği gün Uyuu Restoranında birlikte içtiğimiz arkadaşlarım olabilirdi. Yakın zamanda kaybettiğimiz bir yoldaşımızla, kısa zaman önce neşe içinde muhabbet etmiş olabilirdik.
Kardeş olmamız gerekirdi ama iyi olana geri dönebileceğimiz tüm yolları yok ettik. Birbirimizden nefret etmemiz gerekirdi ki hayatta kalabilelim.
Tüm bu olanların acımasızlığı ve vahşiliği...
"Adil savaş" denilen bu şey en büyük günahtır.

Tabii ben, Tousaburou böyle suçlayıcı sözler söylesem de olanlar için Şogun Ekselanslarını suçlamıyorum.
Ekselansları bir seferinde savaşların "adil" ve "adil olmayanlar" olarak ikiye bölündüğünü söylemişti.
Adil olmayan savaşlar, isteklerin artmasından ve ölümlülerin kalbindeki kargaşadan ortaya çıkarmış.
Ekselansları "Sonsuzluğu" sağlamak için tüm dünyada Önsezileri toplamaya çalışıyor. Bu en az yüzyıllar önce Büyük Yılan'ın öldürülmesi kadar zorlu bir iş.
Dünyayı, kalbinde sanrılar olan herkesten arındırmak ve adaletsizliğin ortaya çıkmasını imkansız hale getirmek için savaşmak... Bundan daha adil bir savaş olamaz.

Gelgelelim her savaş vahşetle doludur ve bunun sorumluluğu da savaşan insanların omuzlarındadır.
Artık askerlik yapmaya gücüm yok. Tek umudum Ekselansları adına, günahın bana düşen kısmını üstlenmek için bedenimin geri kalan kısımlarını kullanmak.
Umarım sonsuz bereket çağı yakında gerçek olur.

Benim adım Inaba Tousaburou Kyuuzou ve bu da benim en içten özrümdür.
