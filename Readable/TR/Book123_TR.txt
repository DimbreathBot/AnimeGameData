Çocuğun perinin sesini ilk kez duyuşu, rüzgarın artık esmemesi ve ayın su üzerindeki çarpık yansıması bir bütün haline geldiğinde olmuştu.
Periler, insanların idrak edemeyeceği kadar hassas ve kırılgan varlıklardır. Perinin yumuşak ve hüzün dolu sesi çocuğu derinden etkilemişti.

Ne var ki insanların idrak edemeyeceği kadar hassas ve kırılgan olmasından ötürü peri, çocuğun gözlerindeki özlemi ve dudaklarının arasından dökülmek üzere olan vaadi anlamıştı.

Peri birden endişelenmeye başladı.

Güçlü olsalar bile fanilerin ömrü kısacıktı, oysa çocuk büyüyüp yaşlanmalıydı. Gençliği ve masumiyeti geçip gidince, element torunlarına karşı nasıl davranacaktı? Ömrünün son baharında, çocukça verdiği bir söz uğruna hayatını ziyan ettiği için kendini suçlar mıydı?

Pınar perisi saf ve iyi kalpliydi ancak insan sevgisinin ne demek olduğunu anlamamıştı. İnsanlığın mucizesini hiç görmemiş, bin yıldır yaşanan değişim boyunca öylece oturmuştu. Bu yüzden ayrılıklar onu korkutuyordu.

İnsanların adanmışlık olarak nitelendirdiği mucizevi şey, element perileri için gelip geçici bir zevkten fazlası değildir.
Üstelik periler bile sevdikleri kişinin yaşlanmasını engelleyemez.

Hassas peri o kaçınılmaz günün gelmesine dayanamazdı ve bir öpücükle çocuğun sözlerini söylemesine engel oldu.
Ne var ki çocuk, tüm masumiyetiyle perinin onu geri çeviren bu hareketini, verdiği söze karşılık bir onaylama gibi algıladı.

O andan itibaren peri, vakti geldiğinde ondan ayrı kalmaya dayanacağına dair ant içti.
Çocuk ise sonsuza dek perinin pınarında kalacağına söz verdi.