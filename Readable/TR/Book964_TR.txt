Uzun zamandır Chenyu Vadisi'nde dolanan bazı şarkılar vardır, kıyametten önceki bir geçmişte yaşayan bir iblis lordunun zamanında gizlendiği kadim bir mağaradan bahsederler. Şarkılarda iblisin pıhtılaşmış yeşim kanından bir etek giydiği, karanlık ve dipsiz bir havuzda uzun zaman önce yok edilmiş ay savaş arabasına yaslandığı söylenir. Hafızalardan silinmiş bu eski dönemde iblis Chenyu Vadisi'nin hanımıymış. Kuşlara, canavarlara ve Bishui Nehri'nin gelgitlerini kontrol eden yabani dağın Adeptuslarına hükmedermiş. Ara bulucu olarak faniler ile hayvanlar arasındaki dengeyi korurmuş. Tabii bunlar uzun zaman önce anlatılan hikayeler. Hem yerel halk hem göçmen hikayelerinde bu iblisin tedavi edilemez takıntısı yüzünden bir savaş başlattığı, savaşta yenildikten sonra mühürlenip ölümcül ve rüyalarla dolu bir uykuya daldığı söylenir. Bunları kanıtlayabilecek tarihi detaylar ise ne yazık ki artık doğrulanamaz durumdadır.
Bu öykü için kanıt niteliği taşıyan tek şey, Chenyu Vadisi halkının bir zamanlar söylediği şu türküdür:
"Bitkiler hediye etmek istesem de sana, kim bırakacak sular ortasındaki kumlu adaya?"
"Nerede dalgalanıyor şimdi tanrıların sancağı? Işıksız bambu ormanında kayboldu savaş arabası."
"Ne acı ağlıyor Xuanwen, kararmış havuzu düşünürken."
Dağ halkının gururlu torunları kayıp tanrılarını hatırlayıp anıyor mu? Canlı öyküler zamanın akışıyla beraber silinip gittiğinden artık sadece şarkılarda belli belirsiz görülüyor, bir nehrin dibinde yatan ve hayal meyal görülebilen yeşimler gibi. Belki de bir zamanlar yolunu kaybeden bir denizcinin şahitlik ettiği gibi başkaları da duyabilir mi kadim bir kalbin atışını, bu dipsiz derinliklerde dolaşan yeşim kanını?