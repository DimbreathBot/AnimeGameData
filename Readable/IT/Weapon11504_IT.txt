
Nel lontano passato, quando gli dèi e gli spiriti camminavano sulla terra,
quando tutta la terra era in subbuglio, le persone devono aver posto queste domande...
"Ti prego, dove sono la mia dolce metà e i miei figli?"
"Quando torneranno da noi coloro che sono partiti?"
"Oh, grande Signore, per quanto tempo persisteranno questi tempi orribili?"

Persino i cuori scavati nelle rocce più dure s'incrinarono, spezzandosi per il dolore.
Persino gli occhi di coloro rimasti in silenzio, stoici nella loro fede incrollabile negli dèi, cominciarono a covare rabbia.
Anche se non ponevano queste domande, il loro cuore emetteva dei suoni.

Il sovrano di Geo dimostrò la sua grandezza e scolpì una lunga lama da una tavola dorata di Cor Lapis.
Con un solo gesto, tagliò di netto un angolo di una montagna, e su di esso fece un solenne giuramento al popolo.
Chi si disperdeva sarebbe stato radunato... Chi infrangeva il contratto sarebbe stato punito.
Coloro che avevano perso i loro cari, coloro che erano stati derubati dei loro beni, coloro che erano stati privati della giustizia avrebbero ricevuto una ricompensa.

Forse si tratta solo di una delle tante storie che popolano l'antica terra di Liyue.
Ma il solenne giuramento fatto da Rex Lapis continua a essere valido al suo interno.
Infrangere un contratto significa inimicarsi questa terra dove un tempo regnavano gli dèi
e, prima o poi, la montagna tagliata da Rex Lapis crollerà su coloro che infrangono i contratti.

È ancora diffusa una leggenda secondo cui il vero proprietario di quest'arma un giorno camminerà nuovamente tra i mortali.
Solo allora questa spada tornerà a brillare d'oro e la sua luce squarcerà la più grande ingiustizia di questo mondo...
Proprio come quando Rex Lapis fece il suo solenne giuramento al popolo.
