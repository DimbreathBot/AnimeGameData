— Picco Qingyun e Monti di Jueyun —
Desidero aprire il mio diario da avventuriere con un severo promemoria rivolto a me stesso. Di recente, continuo a scoprire di aver smarrito il mio diario ogni volta che mi viene voglia di aggiornarlo. Oh, Roald, devi imparare a fare più attenzione in futuro!

Dopo essermi arrampicato per quella che mi è sembrata un'eternità, ho finalmente raggiunto la cima del precipizio. Sono circondato da un mare di nuvole. È impossibile sapere dove mi trovavo di preciso sotto questa coltre di nubi quando ho alzato il capo per ammirare questo luogo celestiale mentre mi trovavo là dove vivevano gli Adepti.

A parte alcuni alberi dalla forma inconsueta, vi sono ben poche tracce di vita qui, in cima al precipizio. Di tanto in tanto, un nibbio di Lapis emette un richiamo acuto prima di tuffarsi tra le nuvole e sparire alla vista. Salendo ancora più in alto si trova la dimora dell'Adeptus, ma prima, dovrò risolvere qualche questione. Il problema più pressante è riparare la mia attrezzatura da scalata e poi, già che ci sono, mi medicherò anche qualche graffio. Un contadino gentile mi ha dato un unguento quando sono arrivato ai Monti di Jueyun: brucia, ma funziona davvero.

Le notti passate in cima al precipizio offrono ben poco in termini di comodità. L'incessante vento al di sopra delle nubi penetra fin dentro le ossa. È difficile ripararsi da esso, perché trova il modo di raggiungerti attraverso tutti gli spifferi della tenda, ed è impossibile tenere un falò acceso in questo vento. Una buona notte di riposo è pertanto un sogno lontano. Chissà se l'Adeptus che vive sulla cima si sente mai solo e sconcertato, trovandosi circondato da nient'altro che un vento freddo e spietato.

Al termine di una lunga notte senza sonno, ho osservato la luna inabissarsi sotto il mare di nubi. Controllerò che il mio zaino sia ben chiuso, quindi all'alba riprenderò il mio viaggio verso la cima, là dove abita l'Adeptus. Spero che non piova a quest'altitudine.