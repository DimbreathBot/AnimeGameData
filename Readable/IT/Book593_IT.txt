Sachin nacque in una famiglia abbiente. Suo padre Rajput era un rinomato mercante di Sumeru che possedeva un gran numero di proprietà.
A nove anni, Sachin si iscrisse alla Vahumana, dove ottenne voti eccellenti. A quindici anni, completò il suo intero corso di studi, laureandosi come il migliore della sua classe. I suoi risultati ricevettero lodi d'ogni genere da parte dei saggi.
A sedici anni, Sachin partì all'avventura, intenzionato a studiare l'ambiente e le usanze locali. I suoi viaggi lo condussero tra le foreste pluviali e i deserti di Sumeru.
A ventitré anni, a causa della morte di Rajput, Sachin tornò alla Città di Sumeru per occuparsi dell'attività del padre, e ivi trascorse due anni.
A venticinque anni, Sachin si avventurò nuovamente nel deserto per condurre una ricerca sul campo. Secondo le cronache, viaggiò come membro di una carovana, stabilendosi per qualche tempo al Villaggio di Aaru.
A trentadue anni, Sachin fece ritorno alla Città di Sumeru. Aveva un aspetto malandato ed esausto, il suo stato psichico era precario. Tra gli estranei si levarono molte speculazioni, ma Sachin si chiuse nella sua camera senza rispondere a nessuno.
A trentatré anni, Sachin cedette ogni sua proprietà all'Akademiya, offrendosi di donare anche tutti i proventi da esse derivanti. Dopodiché, redasse un contratto riguardante l'uso di tali proventi e il possesso delle proprietà.
Quanto segue è un estratto delle dichiarazioni di Sachin durante la sottoscrizione del contratto:
"Non meno del 30% dell'intero fatturato delle attività sarà impiegato per finanziare i premi del Campionato interdarsana, allo scopo di stimolare lo spirito di competizione dei giovani prodigi...
Io mi impegnerò altresì a donare tutti i miei pezzi da collezione, il più importante dei quali, il Diadema dello Scibile, sarà adottato come simbolo d'onore nel corso del suddetto campionato. Il vincitore sarà l'unico individuo degno d'indossarlo...
In particolare, l'Akademiya avrà esclusivamente il diritto di gestire le mie proprietà. La loro effettiva titolarità non sarà assegnata né all'Akademiya né a me stesso.
Ogni anno, nel periodo del campionato, terrò un occhio vigile su ciascuno dei candidati... Se tra di essi ce ne sarà uno con il quale avvertirò un'affinità profonda, mi mostrerò pubblicamente.
Questa persona, che reputerò degna del mio riconoscimento, diventerà l'affidataria di tutti i miei averi, e avrà il diritto di usare ogni risorsa e provento a mio nome. Spero che l'Akademiya rispetterà categoricamente ogni decisione presa da codesto individuo."
A seguito della stipula del contratto, Sachin tornò nel deserto per proseguire le sue indagini. Da quel momento, tuttavia, nessuno ebbe più sue notizie.
In molti dichiarano di averlo visto transitare nel deserto, ma nessuna di tali affermazioni è mai stata verificata. Da allora sono trascorsi vent'anni.