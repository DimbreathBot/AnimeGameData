
"จงฟังคำพูดสุดท้ายของข้า ผู้กล้าผู้ที่ได้ชื่อว่า 'ก้าวข้าม' ขีดจำกัดเอ๋ย"
"ภัยพิบัติที่ไหลเวียนอยู่ในเลือดของมันนั้น เก่าแก่ยิ่งกว่านามของเจ้าเสียอีก"
"หากเจ้ายังสงสารสรรพชีวิตบนโลก เหมือนที่บรรพบุรุษของเจ้าเคยทำ"
"ก็ช่วยตัดคอมัน และปลดปล่อยมันให้เป็นอิสระทีเถอะ"

แม้ว่านักปราชญ์เฒ่าจะเคยเตือนเขาเช่นนี้ แต่นักรบผู้ลิ้มรสความยากลำบากมานับไม่ถ้วนก็ยังคงทำเป็นหูทวนลม
บางทีอาจเพราะเขาพบเจอกับการพลัดพรากมามากเกินไปแล้ว เขาจึงเพียงแค่ก้มตัวลงไปอุ้ม Saurian น้อยที่กำลังจะตายมากอดไว้ในอ้อมแขน
และทายาลับหายากลงบนขนนกที่เปื้อนเลือดอย่างเบามือ โดยไม่สนใจเสียงถอนหายใจที่นักปราชญ์ทิ้งไว้ก่อนจากไป

"ไม่ว่าจะเป็นทรราชหรือมังกรคลั่ง ไม่ว่าจะเป็นคำสาปหรือโชคชะตา"
"บนโลกนี้ไม่ว่าใคร ก็ไม่มีสิทธิ์ทำให้ลูกหลานของวงศ์ปีกบุปผายอมคุกเข่าคำนับให้ได้"
"ถ้าจะบอกว่าคำสาปอันน่าขันนี้ คือพันธนาการที่ติดตัวมันมาตั้งแต่เกิด"
"งั้นข้าก็จะทำลายโซ่ตรวนที่ผูกมัดไว้ให้สิ้นซาก เช่นเดียวกับที่บรรพบุรุษผู้มีเกียรติเคยทำ"

ด้วยเหตุนี้ นักรบนามว่า Menilek และ Ngoubou ผู้ติดตามที่ซื่อสัตย์ของเขา จึงออกเดินทางบนเส้นทางจาริกด้วยกัน
บทเพลงและม้วนภาพวาดมากมายที่สืบทอดต่อกันมาจนถึงทุกวันนี้ของเผ่าวงศ์ปีกบุปผา ยังคงบอกเล่าถึงการผจญภัยอันยิ่งใหญ่ของมนุษย์กับ Saurian:
พวกมันได้บอกเล่าว่า นักรบใช้สายธนูผ่าขุนเขาออกเป็นเสี่ยงดุจสายอสนีบาตได้อย่างไร และ Saurian แทงคอของอสรพิษร้ายด้วยความหยิ่งผยองอย่างไร
ทั้งเรื่องที่พวกเขาต่อสู้กับอสูรยักษ์ตัวใหญ่เป็นเวลาสี่สิบวัน และสุดท้ายก็เอาชนะมันได้ด้วยปลาเพียงตัวเดียว...
ส่วนเรื่องที่เขาต่อสู้กับ Tenoch ที่ยามนั้นยังไม่ได้ถูกขับไล่ออกจากเผ่า ภายใต้ภูเขาที่มีไฟนับไม่ถ้วนลุกโชน
และเรื่องที่เขาแสดงความเคารพต่อความองอาจกล้าหาญของนักรบผู้นั้น และร่วมต่อสู้เคียงบ่าเคียงไหล่กับเขา เพื่อต้านกระแสคลื่นดำอันขุ่นมัวในอีกหลายปีต่อมาอย่างไรนั้น
คือตำนานซึ่งเป็นที่รู้จักกันดีในหมู่ผู้อาศัยอยู่บนดินแดนอันร้อนระอุในปัจจุบัน และเคยถูกขับขานโดยกวีนับไม่ถ้วนมาเป็นเวลาห้าร้อยปี

มีคำกล่าวที่ว่าการพบพานทั้งหมดบนโลกนี้ สุดท้ายแล้วก็ต้องจากกันไปตามแต่ที่ชะตาลิขิต
แต่ถึงอย่างนั้น ก็ยังมีคนที่เชื่อมั่นในสิ่งที่เรียกว่า "ความหวัง"
แม้แต่บนผืนดินอันแห้งแล้งและร้อนระอุ ก็ยังมีดอกไม้ดอกใหม่เบ่งบานขึ้นมาได้
อย่างไรก็ตาม เช่นเดียวกับพลังที่ไม่สามารถควบคุมได้ ล้วนเป็นต้นตอของโศกนาฏกรรมมากมาย
แม่พิมพ์ที่หล่อหลอมความทุกข์ยากบนโลกนี้ออกมา มักจะเป็นความหวังที่มาพร้อมเจตนาดีเสมอ
พรุ่งนี้ พรุ่งนี้ แล้วก็พรุ่งนี้ เขามักจะปลอบใจตัวเองแบบนี้เสมอ
จนกระทั่งความหวังทั้งหมดทรยศเขา จนกระทั่งวันพรุ่งนี้ไม่มีวันมาถึงอีก

"Ngoubou คู่หูผู้ซื่อสัตย์ของข้า จงหลับพักอยู่ที่นี่ไปก่อนนะ"
"นอนหลับให้สบายนะ ไว้ทำธุระเสร็จเมื่อไหร่ ข้าจะรีบกลับมา"
"รอให้กระแสคลื่นอันมืดมิดหายไปแล้ว ข้าจะรีบกลับมาอยู่ข้าง ๆ แล้วปลุกเจ้าให้ตื่นเอง"
"และเมื่อฤดูใบไม้ผลิหวนคืนสู่แผ่นดินอีกครั้ง ข้าจะไปดูดอกไม้ใหม่ที่เบ่งบานบนหน้าผาสูงด้วยกันกับเจ้านะ"