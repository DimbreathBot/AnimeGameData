Se non l'avessi visto con i tuoi occhi, non avresti mai creduto che una città così prospera ospitasse i resti di un'epoca di tale ignoranza.

Dopo giorni di indagini, tu e Akhra localizzate finalmente i ribelli conosciuti come gli "Ignoranti", che si nascondono in una chiesa decrepita all'ombra di un ponte imponente.

La loro posizione ti convince ancora di più che si tratta solo di un gruppo di luddisti lasciati indietro sulla scia del progresso, e non di un qualche subdolo strumento di una trama politica più sinistra.

In ogni caso hai bisogno di prove da presentare all'Adunanza tecnocratica, quindi tu e Akhra decidete di aspettare che i ribelli lascino la loro base (per una delle loro apparentemente infinite missioni per trasportare delle merci sconosciute) per entrare di nascosto e raccogliere le prove necessarie.

Perlustrate il loro nascondiglio per tre settimane intere prima di cogliere finalmente la vostra occasione. Ora sai che dodici di loro vanno e vengono dalla chiesa e che, proprio quella mattina, se ne sono andati tutti insieme. Secondo le tue osservazioni, è improbabile che rientrino prima del tramonto. Akhra resta di guardia alla porta, mentre tu entri da solo nella chiesa.

Il lungo e tortuoso corridoio è saturo di un odore nauseante che ricorda quello della formaldeide. Ti aggiri nel buio finché non trovi l'uscita. Forse perché è illuminato da antiche lampade a olio, l'interno della chiesa sembra molto più grande di quanto immaginassi. Nella luce fioca, si riescono a scorgere mucchi di strani fusti di metallo lungo le pareti. Devono essere questi che i ribelli stanno trasportando.

Ti avvicini con cautela ai fusti, e noti che su ognuno di essi è incollata un'etichetta con una sola parola: "Ignoranza".

"Forse ha a che fare con qualche antica religione", pensi tra te e te.

Proprio quando stai per prendere uno dei fusti e portarlo con te per indagare, senti un paio di gelide mani sulle spalle.

"Dannazione!"

Quando tu e Akhra avevate sorvegliato la chiesa, erano entrate o uscite solo dodici persone. O questa persona non è mai uscita, o c'è un'altra uscita di cui non eravate a conoscenza.

In preda al panico, apri a calci uno dei fusti di metallo. Il fetore della formaldeide, lo stesso che hai sentito quando sei entrato, è travolgente.

L'odore pungente ti aiuta a schiarirti un po' le idee, e riesci finalmente a vedere chiaramente l'uomo che ti aveva avvicinato da dietro. Il suo volto potrebbe essere caritatevolmente descritto come umano ma, dove dovrebbero trovarsi i suoi occhi, ci sono solo due orbite vuote che ne mettono in risalto le fattezze distorte.

"L'hai visto? L'hai visto?!", grida, agitando le grosse braccia e cercando di afferrare l'aria che lo circonda.

È chiaramente cieco, e forse è per questo che non era uscito nelle settimane precedenti. Non appena ti rendi conto che non ti vede, ti precipiti di nuovo all'ingresso della stanza, per poi correre fuori a gambe levate attraverso il corridoio buio.

"Ehi, investigatore, che succede? Attento! Perché sta correndo?"

In mezzo alla paura e la confusione, senti la voce del tuo compagno, seguita da una serie di passi rapidi che si precipitano verso di te.

La tua missione non è andata liscia come l'olio, ma ne hai comunque ricavato qualcosa. Perlomeno, sei riuscito a prendere uno di quegli strani fusti mentre scappavi.

Con questa consapevolezza in mente, ti sollevi sulle gambe. Alzando lo sguardo, vedi una mostruosità mezza scheletro e mezza macchina davanti a te. Il suo volto è incavato, un paio di occhi vuoti e senza vita ti osservano, e poi senti una voce fredda dire:

"L'hai visto, vero, 'Ignorante'?"