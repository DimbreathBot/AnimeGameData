-Guyun Taş Ormanı-
Dağ yabanileriyle dolu birkaç ufak adanın çevresinden yabanilere görülmeden geçmeyi başardık ve Guyun Taş Ormanı'na vardık. Kıyıya yaklaşırken altı devasa Taş Sütun, güneş ışıklarını engelliyordu ve gölgeleri epey serindi. Kıyıdaki yengeçler büyük ve etine dolgundu. Bunun sebebi bölgenin bin yıl boyunca sihirli bir yaratığın kalıntılarıyla beslenmiş olması olabilir. Izgara yapınca yengeçlerin tadı şahane oluyor.

Böylesine göz alıcı bir yerde, Toprak Hükümdarı ve deniz canavarı arasında kanlı bir savaş yaşandığına inanmak güç. Tabii burada dökülen kan, uzun zaman önce ardında iz bırakmadan denize karışıp gitmiş. Denizin boyutuyla karşılaştırılınca her şey önemsiz kalıyor gibi. Sıradan bir insanın tek damla kanı ya da geçmişteki kahramanların döktüğü oluk oluk kanlar fark etmeksizin, rüzgarın ve dalgaların amansız geçişi bu kanların tümünü temizliyor. Nihayetinde her şey çok eski zamanlardan beri olduğu haline geri dönüyor.

Efsaneye göre Toprak Hükümdarı, bu taşlı topraktan bir mızrak yapıp okyanusun derinliklerine batırmış ve kendi diyarında kaosa neden olan şeytanın bedenine saplamış. Yıllar boyu esen rüzgar, mızrağı bugün gördüğümüz haline getirmiş.

Gece kamp kurmak için ana karaya döneceğim. Şu anda olduğum yerden bakınca, uzaktaki limandan ayrılan gemileri görebiliyorum. Ben bu satırları yazarken, Güneyhaçı sonraki büyük seyahatine başlamak üzere yelken alıyor. Acaba Yedi Yıldız Ticaret Loncası bu defa efsanevi Kaptan Beidou'ya nasıl bir görev verdi?

Dün gece hayatımın en kötü uykusunu uyudum. Rüyamda zifiri karanlık ve rutubetli bir yerdeydim. Aniden bir deniz canavarına dönüştüm, Toprak Hükümdarı'nın bedenime saplanmış mızrağı tarafından okyanusun derinliklerine doğru çekiliyordum. Taştan yapılma dev mızrağı kavrayıp debelenerek çaresizce kendimi kurtarmaya çalıştım ama mızrak çok sıkı bir şekilde saplanmıştı. Her hareketim beni acı ve öfkeyle dolduruyordu...

Kendime not: Guyun Taş Ormanı geceyi geçirmek için iyi bir yer değil! Erken kalktığım için kamp ateşi yakmam gerekti, hava aydınlanınca yola koyulacağım. Sonraki durağım Liyue Limanı. Şu anda kıyafetlerimi yıkatabileceğim, sakalımı kısalttırabileceğim ve benzeri işleri halledebileceğim bir yere gitmeliyim. İşlerimi hallettikten sonra tekrardan Jueyun Gölü'ne gideceğim. Son gidişimde Adeptusları bulamadım. Sanırım bu defa Qingyun Tepesi'nde şansımı deneyeceğim.

Kendime bir not daha: Günlüğünü bir daha kaybetme!