เซียนนั้นมีอายุขัยยืนยาว การรับรู้เรื่องเวลาจึงย่อมแตกต่างจากมนุษย์ปุถุชนที่มีอายุขัยอันแสนสั้น
ตาของมนุษย์จะจ้องมองอนาคตข้างหน้าที่แสนคับแคบและมีขอบเขตอย่างดื้อรั้น แต่ในสายตาของเธอ เวลาเป็นเสมือนภาพวาดบนจออันกว้างใหญ่
ในสายตาของมนุษย์ เวลาเป็นดั่งสายน้ำที่ไหลเวียนไปตลอดกาล ไม่ว่ากระแสธารสีแดงสดจะไหลลงสู่แม่น้ำที่ดำรงอยู่คงที่ และไหลไปสู่แม่น้ำสาขาที่มีทางแยกอย่างไร สุดท้ายมันก็ไปบรรจบกับผืนสมุทรสีแดงเข้มจนคล้ำ ไหลไปสู่ความตายที่เงียบสงบอันห่างไกล
แต่ในสายตาของเธอ เวลาคือดินแดนรกร้างที่ไม่มีทั้งจุดเริ่มต้นและจุดสิ้นสุด ถักทอด้วยสายใยประหนึ่งใยแมงมุม ทอดยาวไปยังที่ที่ไม่อาจรู้จักได้ สรรพสิ่งกำลังก้าวย่างหรือไม่ก็กำลังวิ่งไป แม้แต่ภูเขาที่ดูมั่นคงในสายตาของมนุษย์ ก็ไม่ต่างอะไรจากเมฆลอยพัดผ่านไปในสายตาของเธอ แม้แต่สิ่งที่มีอายุขัยยาวนานเหมือนปรอทในสายตามนุษย์ เธอก็สามารถมองเห็นความสึกหรอ และเสื่อมโทรมของมันได้อย่างชัดเจน ผ่านดวงตาสีทองอำพันของเธอ ยิ่งไม่ต้องพูดถึงปัญหากลุ้มใจและความรักอันแสนสั้นเลย
ในระหว่างการเดินทางแห่งชีวิตอันไร้จุดสิ้นสุด มนุษย์มักจะคิดถึงบ้านเกิด และมักจะระเหเร่ร่อนอยู่ท่ามกลางกาลเวลาอันไร้ที่สิ้นสุด และวาดฝันว่าภาพที่สูญหายไป จะสามารถปรากฏขึ้นอีกครั้งในอนาคตได้ แม้จะถูกกระแสแห่งกาลเวลาพัดพา และผลักดันให้ต้องเลือกเส้นทางที่ต้องทำลายสิ่งนั้น แต่พวกเขาก็มักจะมองกลับไปที่อดีตอย่างสับสน ราวกับว่าแสงสว่างที่หายไปในตอนนั้นจะหวนกลับมาอีกครั้ง
แต่เธอนั้นแตกต่างออกไป เธอมักจะวิ่งไปพร้อมกับทุกสิ่ง แผงคอสีขาวที่พลิ้วสะบัดอยู่เสมอนั้น ได้บดขยี้เกลียวคลื่นทั้งมวล สลายตะกอนทั้งหมด และคิดแต่จะมุ่งหน้าสู่อนาคตเพียงอย่างเดียวนับตั้งแต่บัดนี้ไป
ชาวเผ่าในหุบเขาเคยมองว่าเธอคือลูกสาวของกาลเวลา เป็นดั่งอาชาขาวที่กระโดดออกมาจากน้ำพุใส ไม่มีโซ่ตรวนใดที่ผูกมัดเธอไว้ได้ และไม่มีสิ่งกีดขวางหรือเปลือกใดที่สามารถหยุดยั้งเธอได้ เช่นเดียวกับมารดาผู้เย่อหยิ่งของเธอ
คนเลี้ยงแกะบนที่ราบเคยไล่ตามรอยเท้าของเธอ จนหลุดพ้นจากถิ่นทุรกันดารที่พันธนาการเขาไว้ และก้าวเข้าสู่เส้นทางอพยพเพื่อเสาะหาน้ำและหญ้า ลูกม้าสีขาวทองได้กลายเป็นจ่าฝูงของฝูงสัตว์ทั้งหมดบนแผ่นดิน
อาณาจักรใต้ทะเลลึกเคยเห็นเธอเป็นทูต เติมเกล็ดและครีบหางให้กับเธอตามจินตนาการของตน เพื่อบูชาแสงสว่างที่ผู้เป็นแม่และลูกสาวนำพามาให้
ในช่วงหลายปีที่มนุษย์ได้รับเมตตาจากสวรรค์ ผู้กล้าและผู้ต่อต้านผู้ยิ่งใหญ่ก็เคยไปเยี่ยมเยือนน้ำพุใส และได้ต่อสู้กันเพื่อความอ่อนโยนที่เธอหลงเหลือไว้ให้
แต่หลังจากที่ราชวังแห่งดวงจันทร์ล่มสลาย ราชรถพังทลาย และหญิงสามพี่น้องสิ้นชีพไปแล้ว ตำนานเหล่านี้ก็สูญหายไปพร้อมกับจุดจบของหายนะ และการดับสูญของผู้คนในอดีต กฎระเบียบอันโหดร้ายร่วงตกลงมาจากสวรรค์ นับแต่นั้นมาดวงดาวก็ไม่โคจร และผืนดินก็ไม่ขยับอีกต่อไป
ส่วนเธอก็ได้แต่ถูกกักขังอยู่ภายในเปลือกที่ท้องฟ้าดารดาษด้วยดวงดาว และจำต้องอยู่ในดินแดนแปลกหน้าที่หยุดนิ่งนี้ รอให้แม่ถักด้ายพันเส้น เฝ้ารอให้หินสึกกร่อนไป และรอคอยที่จะได้พบกับผู้มาเยือนจากโลกภายนอกครั้งต่อไป...

"ฉันตอบคำถามของเธอไปแล้ว ส่วนเรื่องราวต่อจากนี้ เมื่อคืนฉันเล่าไปเยอะแล้ว"
หญิงสาวสวมเสื้อคลุมสีขาวเรียบร้อยแล้วตั้งแต่เมื่อใดก็สุดรู้ เธอหันหลังให้แสงแดดที่สาดส่อง ดวงตาสีทองอำพันของเธอเปล่งประกายในความมืด
"พูดไปอาจจะฟังดูเสียมารยาทไปหน่อย... ฉันรู้แค่ว่าเธอเป็นเซียนที่อยู่เหนือธรรมชาติ แต่ไม่รู้ว่าเธอมาจากไหน ชื่อเสียงเรียงนามว่าอะไร?"
อีกครั้งแล้วที่เธอเอาแต่ยิ้ม ไม่ได้พูดอะไร เช่นเดียวกับตอนที่เธอได้พบเด็กแปลกหน้าอีกคนในป่าไผ่
ดังนั้น ชายหนุ่มจึงถอนหายใจ และค้อมศีรษะให้หญิงสาวเพื่อกล่าวลา
หลายปีต่อมา ชายหนุ่มที่ชรามากแล้วบังเอิญนึกถึงช่วงเวลานี้ขึ้นมา แม้ว่าตอนนั้นเขาจะใช้วิชาดาบได้อย่างคล่องแคล่วเชี่ยวชาญดุจสายน้ำไหล จนได้เป็นปรมาจารย์ของสำนักแห่งหนึ่ง แต่เขาก็ยังคงไม่เข้าใจเรื่องราวสุดท้ายที่เธอเล่าให้ฟัง ส่วนเธอก็ยังคงวิ่งไปตามเส้นด้ายแห่งโชคชะตา ซ่อนร่องรอยของเธอไว้ในป่าและน้ำพุใส หลบลี้หนีห่างจากสายตาของเหล่าทวยเทพ เพื่อปกป้องเรื่องราวเก่าแก่ที่แม้แต่ตัวเองก็ค่อย ๆ ลืมเลือนไป