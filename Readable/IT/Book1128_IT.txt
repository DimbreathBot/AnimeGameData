Si narra che, un tempo, il calice del Maestro ladro fosse colmo del miglior vino del mondo. Inoltre, si dice che contenesse anche il bruciabudella più torbido e amaro, nonché le lacrime che si riuscivano a intravedere nei vicoli.
Quella era un'epoca in cui la pioggia nera e sanguinolenta stava diventando una leggenda terrificante, quando il Forgialuce aveva implorato la nuova padrona di Snezhnaya di concedere l'amnistia per le terre di confine.

Forse, in segno di gratitudine per la pietà della Tsaritsa, il Maestro ladro smise di perseguitare i nobili caduti in disgrazia.
Assunse innumerevoli identità, cercando di consolare la gente con canzoni e vino.
La leggenda narra che, senza la sua maschera d'argento, il Maestro ladro avesse un viso bello come quello di una qualsiasi Fata delle Nevi.
E così riusciva a partecipare ai banchetti dei nobili con una grazia innata, ma poteva abbandonarsi alle gioie dei plebei con facilità,
dando vita alla medesima leggenda entusiasmante per i due generi di persone, parimenti insignificanti e vuoti, che incontrava.

"Canta per l'abbondanza del vino di questo momento, mia adorata Fata!
Canta per la corona destinata a marcire, e per il nome dei ladri immortali.
Fa' sparire tutte le lacrime di sofferenza nel mondo, e bacia gli dèi con un sorriso beffardo.
Non per il piacere né per l'autorità, ma per la gioia radiosa di un amante."

Dalle confidenze degli innamorati alle grida agitate degli ubriachi, le storie di quel ladro straordinario incantarono tutti coloro che le udivano.
E fu così che la leggenda si diffuse, finché il cantante e l'oggetto di quell'ode non si confusero in un unico enigma, passando di poeta in poeta tra notti estenuanti.