
Liyue'nin silah deposundan kadim bir prototip sırıklı silah. Seri numarası silinmiş ve üretim tarihini teyit edebilecek hiçbir kayıt yok.
Sırıklı silah, altın işlemeli siyah çelikten yapılmıştır. Gövde boyunca yıldırım motifi vardır, yıldırım çizgileri arasına yıldızlar serpiştirilmiştir. Altın varak ise silaha seçkin bir hava katar.

Canavar tehdidi bastırıldığında, geriye çok az birlik kalmıştı ve her biri bulunduğu yerdeki sivil topluluğa katılmıştı. Artık barış hüküm sürse de bu durum, tüm ülkeye yayılan bir dövüş sanatı yenilenmesini başlattı.
Kaliteli parçalar başta olmak üzere, her türden silaha duyulan talep birden arttı ve üreticiler buna ayak uyduramadı. Buna bir çözüm bulmak için Yun ailesinden Yun Hui, usta zanaatkar Han Wu ile buluştu ve ikisi kapalı kapılar ardında yoğun bir araştırma yürüttü.
Tekrar ortaya çıktıklarında, her iki adamın da sakalları otuz santimetre uzamıştı. Yeni silah tasarımları "prototipler", Liyue'de silah üretimine çağ atlatmaya nihayet hazırdı. Zanaatlarına bela olan geçmişin prangalarından kurtulma zamanı gelmişti.

Yeni özelliklerle yapılan ilk sırıklı silah siyah ve altın görünüme sahipti. Ucundaki sivri kısım önceki standart uzunluğa kıyasla beş santimetre daha uzun yapılmıştı. Gerçekten de ölümcül bir silahtı ama soğukkanlı ve etkili bir havası vardı.
Silah, ay ışığında bir gece beklemeye bırakılmıştı. Şafağın ilk ışıklarıyla silahın ucu, loş gökyüzüne karşı bir yıldızın soğuk, delici ışığıyla parlıyordu.

Bu uhrevi manzarayla birlikte Yun Hui'nin zihni, babasına dair görkemli hatıralarla dolup taşmıştı çünkü babası ismini yıldızlardan almıştı. Bundan çok etkilenen Yun Hui, silahı babasının hatırasına adamaya karar verdi.
Bu nedenle silah, Liyue'deki baltalı mızrak sanatının sonraki uygulayıcıları arasında "Yıldız Parıltısı" olarak bilinmeye başladı.

