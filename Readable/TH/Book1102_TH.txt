...
พระเจ้าช่วย! วันนี้มีเรื่องน่ากลัวเกิดขึ้นล่ะ! มีแขกคนหนึ่งถูกลอบทำร้ายหลังรับประทานมื้อเย็น ตอนนี้ยังไม่รู้ว่าเป็นตายร้ายดียังไง...

ฉันรีบพาเด็ก ๆ สองคนกลับไปที่ห้อง กล่อมพวกเขาเข้านอน ก่อนจะไปดูสถานการณ์ในที่เกิดเหตุ ห้องโดยสารที่เสียหายได้รับการซ่อมแซมอย่างเร่งด่วนแล้ว แต่คราบน้ำบนพื้นยังไม่ถูกทำความสะอาดจนเกลี้ยง ไม่รู้ว่าอะไร... ที่พุ่งชนผนังเรือจนเป็นรู และลักพาตัวแขกคนนั้นไป... ช่วงประมาณเที่ยงคืน กัปตันได้เรียกประชุมเล็ก ๆ ในห้องอาหารเพื่ออธิบายสถานการณ์ ถึงจะน่าเสียดาย ที่เราไม่สามารถทำอะไรกับเหตุการณ์ที่แขกคนนั้นประสบภัยได้ แต่เพื่อความปลอดภัยของคนอื่น ๆ เรือ the Fosegrin จะเร่งออกจากพื้นที่นี้โดยเร็วที่สุด ขากลับห้อง ฉันแวะไปยืนยันอีกทีว่าห้องของเด็ก ๆ สองคนได้ลงกลอนเอาไว้เรียบร้อย ยังดีที่ห้องของพวกเธออยู่ในห้องโดยสารชั้นใน ตราบใดที่พวกเธอไม่ออกจากห้อง ก็จะปลอดภัยอย่างแน่นอน

อาจเป็นเพราะฉันกังวลมากเกินไป จึงหลับได้ไม่ลึกเท่าไหร่ พอเที่ยงคืน ฉันที่ยังอดห่วงไม่ได้ ก็เลยตัดสินใจแวะไปดูห้องของสองพี่น้องสักหน่อย แต่กลับพบว่าพวกเธอสองคนไม่ได้อยู่บนเตียงนอน! หัวใจฉันแทบจะหล่นวูบไปอยู่ที่ตาตุ่มในทันที ฉันรีบวิ่งกลับไปที่ดาดฟ้าเรือ คว้าตัวรองกัปตัน และขอให้เขาแจ้งกัปตันเรือว่ามีเด็กสองคนหายตัวไป! เขามองฉันด้วยสายตาแปลก ๆ คงคิดว่าฉันประสาทขึ้นมาละมั้ง? แต่ฉันไม่สนใจหรอกว่าเขาจะคิดอะไร ฉันกังวลแต่ความปลอดภัยของเด็ก ๆ เท่านั้น

หลังผ่านไปประมาณ 10 นาที กัปตันเรือก็มาถึง เขาพูดด้วยน้ำเสียงปลอบประโลมว่า จะให้ลูกเรือที่เฝ้ากะอยู่ดำเนินการค้นหาในทันที และยังรับประกันกับฉันว่าเด็ก ๆ อาจจะแค่ออกสำรวจห้องโดยสาร ตามนิสัยอยากรู้อยากเห็นเท่านั้น เพราะยังไงก็อยู่บนเรือ เดี๋ยวก็หาตัวเจอแล้ว แต่ไม่แน่ว่าบนเรืออาจจะมีอสูรร้าย ที่เป็นอันตรายป้วนเปี้ยนอยู่ก็ได้นี่! ฉันรู้สึกผิดหวังกับแผนการรับมือของกัปตันเรือ ดูเหมือนว่าฉันคงต้องพึ่งพาตัวเองแล้ว มีแค่ฉันเท่านั้นที่จะปกป้องเด็ก ๆ สองคนนั้นได้ ฉันตระเวนหาดูทุกซอกทุกมุมของเรือ และสุดท้ายก็เจอกับ Salomea ที่อยู่ข้าง ๆ ตู้สินค้าใต้ท้องเรือ ขอบคุณสวรรค์!

เมื่อเธอเห็นฉันเดินเข้ามา ก็เหมือนจะตกใจกับอะไรบางอย่าง ฉันรีบเข้าไปกอดเธอไว้ และ Salomea ที่น่าสงสารก็ใส่เพียงชุดนอนกระโปรงบาง ๆ เท่านั้น มือเล็ก ๆ ทั้งสองข้างเย็นเฉียบอย่างกับน้ำแข็ง ฉันถอดเสื้อโค้ตออกมาห่มตัวเธอไว้แน่น ก่อนจะถูมือสองข้างไปมา แล้วเอามือประคบใบหน้าของเธอไว้ และถามว่าเธอรู้มั้ยว่าน้องสาวไปอยู่ที่ไหน? เธอมองฉันด้วยสีหน้าเหมือนอธิบายไม่ถูก และนิ่งเงียบไป หลังจากผ่านไปสักพักใหญ่ เธอก็ชี้ไปตรงตู้สินค้าข้างหลังฉันที่ถูกล็อกไว้

ชั่วขณะที่เปิดตู้สินค้าออก ฉันสาบานเลยว่าหัวใจของฉันต้องหยุดเต้นไปวูบหนึ่งแน่ ๆ... Salme นอนขดตัวอยู่ในนั้น ริมฝีปากของเธอเป็นสีม่วงคล้ำ คงเพราะอุดอู้อยู่ในตู้สินค้านานเกินไปจนหายใจได้ไม่ค่อยสะดวกนัก ฉันยื่นมือที่สั่นเทาไปอังจมูกของเธอ ยังมีลมหายใจอ่อน ๆ อยู่... โอ้พระเจ้า! ถ้าพวกเรามาช้ากว่านี้อีกนิดละก็ ฉันไม่อยากจะคิดเลย!

หลังจากพา Salme ไปรับการรักษากับแพทย์ประจำเรือแล้ว ก็ใช้เวลาอยู่นานกับการพา Salomea กลับที่ยังที่พัก ตอนนี้ท้องฟ้าเริ่มจะสว่างนิด ๆ แล้ว แต่ฉันกลับยังไม่รู้สึกง่วงเลย คำถามเหล่านั้นยังคอยวนเวียนอยู่ในสมองของฉัน: ใครกันที่ขัง Salme ไว้ในตู้สินค้า? เด็กสองคนนี้ทำอะไรผิด? ทำไมถึงต้องถูกกระทำแบบนี้ด้วย?
...