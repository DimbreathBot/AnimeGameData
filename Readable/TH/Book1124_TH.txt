ผู้เฒ่า Crab Tsar อาศัยอยู่ข้าง ๆ แหล่งอาศัยของกลุ่มคนประหลาดอย่างลูกหลานจันทราน้ำค้างแข็ง ว่ากันว่ามีอายุหลายร้อยปีแล้ว (ไม่งั้นจะตัวโตขนาดนี้เหรอ?) มันมีขนาดใหญ่กว่าปูทุก ๆ ตัวที่ฉันเคยเห็นมา แม้แต่ "บ้าน" ของมันก็ไม่ใช่เปลือกหอยทั่ว ๆ ไป แต่เป็นหอยสังข์ขนาดใหญ่ยักษ์ เหมือนกับเนินเขาลูกเล็ก ๆ มากกว่า (มันใหญ่กว่าหอยสังข์ที่เราวาดไว้บนธงด้วยซ้ำ!) แทบจะเหมือนกับป้อมปราการขนาดย่อมเลย แต่ที่น่าอัศจรรย์กว่าคือ ด้านบนยังมีตะไคร่น้ำแรงจันทราผันอยู่เป็นหย่อม ๆ พวกมันเปล่งแสงเหมือนกับดวงดาวในถ้ำมืด หรือนั่นอาจจะเป็นมงกุฎของมันก็เป็นได้
และถ้าอย่างงี้ ปูน้อยที่อยู่ใกล้ ๆ นี้ก็เป็นราษฎรของมันหมดน่ะสิ เฮ้อ ปูน้อยที่น่าสงสาร มันเอาแต่ยุ่งอยู่ตลอดเวลา และนำอาหารที่หามาได้... ไม่ว่าจะเป็น Lakkaberry ปลาตัวเล็ก หรืออาหารอื่น ๆ อีกหลายอย่างที่ฉันเรียกชื่อไม่ถูก... ลากเข้าไปในถ้ำลึก แต่ก็ไม่ได้กินมันในทันที มีอยู่สองครั้งที่ฉันเห็นว่าพวกมันนำก้อนหินแวววาวและ Moonfall Silver กลับมาด้วย บางทีนี่อาจจะเป็น "ภาษี" ที่พวกมันต้องจ่ายให้กับผู้เฒ่า Tsar ก็ได้? ว่ากันว่าในยุคของจอมโจรผู้ยิ่งใหญ่ Reed Miller ผู้ว่าการที่ทาง Snezhnaya ส่งมาก็เคยเรียกเก็บ "ภาษี" จากผู้คนในเมือง Nasha ด้วย คงจะคล้าย ๆ กันแหละมั้ง อืม
แต่ที่ผู้เฒ่า Crab Tsar ต้องการ อาจไม่ใช่ผล Lakkaberry และปลาตัวเล็กที่กินไม่หมดหรอกมั้ง เพราะเมื่อวานตอนบ่าย ฉันเห็นมันออกจากถ้ำมาแป๊บนึง มันขยับตัวช้ามาก ราวกับว่าทุกการก้าวเดินนั้นแบกภูเขาลูกหนึ่งเอาไว้ และก้าวแต่ละทีก็ทำให้ก้อนกรวดตามพื้นสั่นสะเทือน เจ้าปูจิ๋วตัวหนึ่งลากเอาปลาตัวเล็ก ๆ ที่ดูตัวเล็กจนน่าเวทนามาตรงขาของมัน มันเพียงแค่ก้มหน้ามองดู แล้วสะบัดก้ามยักษ์ของมันเบา ๆ ปูจิ๋วตัวนั้นก็ตกใจจนทิ้งปลา และมุดหนีเข้าไปในรูทรายแล้ว
ผู้เฒ่า Tsar ไม่ได้กินปลาตัวนั้น มันเพียงใช้ก้ามเล็กก้ามหนึ่งดันมันไปข้าง ๆ จากนั้นก็หยุดนิ่งไม่ขยับ ราวกับกำลังมองทะเลที่อยู่ไกลออกไป การเป็นราชา คงจะโดดเดี่ยวมากแน่ ๆ ปูทุก ๆ ตัวต่างก็กลัวมัน มันมีป้อมปราการและมงกุฎ แต่กลับไม่มีเพื่อนให้ใช้หนวดสัมผัสได้เหมือนกับแมงกะพรุนหัวพุ่มเลย (Semyon บอกว่าแมงกะพรุนจะสื่อสารกันด้วยหนวด ฉันเลยเดาว่าปูก็น่าจะใช้ก้ามทำแบบเดียวกันแหละมั้ง?)
ฉันอยากจะรู้จริง ๆ ว่ามันไปหาเปลือกขนาดใหญ่ยักษ์นั่นมาจากไหนกัน? ก่อนที่มันจะเข้าไปอยู่ข้างใน ที่นั่นเคยมีราชาที่ตัวใหญ่กว่ามันอาศัยอยู่รึเปล่า? ถ้าขนาดตัวของมันใหญ่ขึ้นกว่านี้ มันจะย้ายเข้าไปอยู่ในพระราชวังที่หรูหรากว่ามั้ยนะ? ไม่แน่ว่าครั้งหน้าฉันอาจจะเอา Lakkaberry ที่สุกแล้วไปให้มัน แล้วค่อยหาโอกาสตรวจสอบเปลือกนั้นก็ได้... เฮ้อ คิด ๆ ดูแล้วก็ช่างมันดีกว่า จอมโจรผู้ยิ่งใหญ่ไม่ควรเข้าใกล้ชนชั้นสูงมากเกินไป เดี๋ยวจะโชคร้ายเอาได้