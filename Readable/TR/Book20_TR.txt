—Balat Seçkisi—
"Orman Esintisi" ile "Göl Esintisi" iki ciltlik bir anlatı şiirleri seçkisinin parçaları. Bu seçki, durmak bilmeden çalışan alimlerin Mondstadtlı ozanların söylediği sayısız şarkıyı kaydetmesi ve düzenlemesi ile ortaya çıkmıştır.
Ozanlar, dinleyicileri çekmek ve üç beş Mora daha kazanabilmek için tarihi olayları çarpıtır veya uydurma olaylar anlatır. Bu yüzden eserlerinin çoğunda anlatılanlara pek güven olmaz. Şarkıların ise geçen onca zamana rağmen günümüzde bile popüler olmasını sağlayan şey, içinde kullanılan muhteşem hayal gücü ve üstün söz sanatlarıdır.
...
"Anlatacaklarım kadim zamanlara dayanır."
"Güçlerinin doruğundaki tanrılar o zamanlar aramızda dolaşırmış."
Harabeler ve Vennessa ile ilgili hikayeleri anlatmayı bitiren şair, Rüzgar Ejderi'nin hikayesini anlatmaya başladı. Şarkısına "Anlatacaklarım kadim zamanlara, güçlerinin doruğundaki tanrıların aramızda dolaştığı zamanlara dayanır." sözleriyle başladı. Rüzgarın kutsadığı ejder o muhteşem çağda, engin göklerde dünyaya gelmiş*. Yavaşça yere inip meraklı gözlerle her şeyi incelemiş.
Ejderha bir köye inmiş ama ondan korkan köylüler ona taş atmışlar. Ejderha, köylülerin neden bu kadar korktuklarını anlayamamış.
Ejderha bir mezarlığa inmiş ama yalnızca yas tutanların ağıtlarını işitmiş. Ejderha, bu insanların neden kederle mırıldandıklarını anlayamamış.
Ejderha bir meyve bahçesine inmiş ama ağaçları devrilen öfkeli çiftçilerin hakaretlerine maruz kalmış. Ejderha, çiftçilerin neden öfkeyle bağırdığını anlayamamış.
Dünya, genç ejderhanın anlayabileceğinden çok daha karmaşıkmış. Kafası karışan ejderha yine de pes etmemiş.
Günün birinde ejder Rüzgar Hükümdarı'na ait olan Göklerin Kutsal Lirinin sesini duymuş. Şiirlerin büyüsüne kapılan Rüzgar Ejderi dünyadaki en iyi şarkıcının yanına inmiş.
İnsanlar paniğe kapılmış çünkü kudretli element ejderhaları ile dünyaya hükmeden yüce hükümdarlar arasında eskiden beri bir husumet varmış.
"Şu güzelliğe, şu zarafete bir bakın!" diye şarkı söylemiş Rüzgarın Ozanı.
"Ama onu tanımıyoruz." diye karşılık vermiş insanlar.
Hem ejderhaları hem de insanları kendine hayran bırakabilen müziğin ve şiirin gizemli büyüsü ne acaba? Benim bu soruya verebilecek bir cevabım yok. Ejderha, ozan ile kalmaya karar vermiş çünkü o da herkesçe anlaşılmak istiyormuş. İnsanların dilini ve Rüzgarın Ozanı'nın şarkı söyleme yöntemlerini öğrenmiş.
... Bazı kısımlar çıkarılmış...
Gelecek nesiller bu ejderhayı Mondstadt'ı koruyan ve gözeten Dört Rüzgardan biri olarak kabul etmiş.

"Simsiyah bir güneş doğdu krallığın üzerine, parlak inci kaybetti ışığını."
"Kar beyazı ipek karardı, sarı altın parlamayı bıraktı."
Kayıp Khaenri'ah Krallığında geçen bir başka hikaye başlıyor.
Tutulma Hanedanı düştükten sonra, diyarda felaketler baş göstermeye başlamış. Altın adlı simyager kendi açgözlülüğüne ve hırsına yenik düşerek, gizemli güçlere sahip gölge canavarlarından oluşan bir ordu kurmuş. Bir kapkara ejderha olan Durin denizden çıkarak Mondstadt'a saldırmaya başlamış. O dönemde Aslandiş Şövalyesi unvanını devralacak kimse olmadığı için Favonius Şövalyeleri şahin sembollü sancaklarını dalgalandıramamış.
İnsanlar ısrarla ve çaresizlikle Mondstadt'ın hükümdarına, yani Rüzgarın Ozanı'na yakarmış. Lirin telleri bir kez daha titremiş ve Rüzgar Ejderi çağrılmış.
Mondstadt'ın son savunucusu Rüzgar Ejderi, zalim ejder ile şiddetli fırtınaların içinde ölümüne savaşmış.
Rüzgar Ejderi galip gelmiş. Ağzıyla zalim ejderin boğazını parçalamış ama bunu yaparken onun zehirli kanını yutmak zorunda kalmış. Zalim ejderin sarımtırak kanı, dağları un ufak edebilecek ve toprağı zehirleyebilecek kadar güçlüymüş.
Rüzgar Ejderi, Mondstadt'ı hayatı pahasına korumuş. Tek istediği insanlar tarafından anlaşılmakmış. Böylece derin bir uykuya dalmış.
Kutsal Lirden hüzünlü bir melodi yükselmiş.
Kutsal Lir şarkısında şöyle demiş: "Bir gün uyanırsan aç kanatlarını ve özgürce yaşa! Ejderhalar göklerde süzülmek için dünyaya gelir. Ölümlüler, kesin senin güzelliğine hayran kalacak."

(*Elementler canlandıklarında, ya alçalarak bodurloplara ya da yükselerek kristal kelebeklerine dönüşür. Bu sürecin sonunda tehlikeli element canavarlarının oluşması seyrek gerçekleşen bir durumdur. Element ejderhalarına nadiren rastlanır ve bu ejderhalar kadim tanrıların gücüne eş değer bir güce sahiptir.)