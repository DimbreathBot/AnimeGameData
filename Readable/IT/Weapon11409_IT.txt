
Una lama assetata di sangue fresco si risveglierà al sentirne l'odore.
Coloro che la possiedono, la impugnano e ne saziano la sete continueranno a uccidere.
Finché anche un'anima pura non verrà oscurata dallo spargimento di sangue...

C'era una volta un radioso cavaliere bianco, che anelava sempre alla via della giustizia.
Indossava un'armatura brunita e una spada luccicante come uno specchio gli pendeva dal fianco.
Ovunque ci fossero ingiustizie, bestie affamate di umani o fuoco in lontananza,
il cavaliere cavalcava in fretta per colpire, trafiggere e squarciare.
Seguendo gli insegnamenti del Cucciolo di lupo, che gli aveva insegnato la cavalleria, la giustizia e l'arte della spada,
lui colpiva, trafiggeva e squarciava in due i suoi nemici...
Fino al compimento della giustizia e all'annientamento dei mostri.

"Ho cominciato a perdere me stesso in mezzo a tutto quel colpire, trafiggere e squarciare."
"Quando il filo della mia lama incontrava la carne del nemico, un brivido mi percorreva la schiena."
"Ah, questa dev'essere la sensazione della giustizia che si compie."
"Se continuerò a colpire, trafiggere e squarciare il male in questo mondo perverso,"
"un giorno sarà tutto purificato."

"Oh, stupido cavaliere, il massacro in nome della giustizia è pur sempre un massacro."
"No. Il massacro in nome della giustizia è giustizia."

Colpire, trafiggere, squarciare. È così che si fa giustizia!
Anche se i fiori bianchi che le fanciulle ti offrono dovessero essere neri di sangue, la tua spada smettere di brillare,
il tuo volto diventare orribile, tu fossi costretto a indossare una maschera di ferro
e coloro che difendi non ti capissero, tu non dovrai mai fermarti!

E così, il cavaliere macchiato di nero continuò il suo cammino, inseguendo i mostri in nome della giustizia,
finché non s'imbatté in un antico regno in rovina, dove si trovò davanti all'ingiustizia delle ingiustizie...
