
เมื่อแม่มดน้อยเดินทางมาถึงพระราชวังของราชันทิวา ก็เป็นเวลาโพล้เพล้ช่วงพลบค่ำแล้ว
นับว่ามาได้จังหวะพอดิบพอดี หากช้ากว่านี้อีกนิด ก็คงล่วงพ้นอาณาเขตแห่งกาลเวลา ที่ราชาองค์นี้ปกครองแล้ว
ราชันทิวาทรงใช้ช่วงเวลาสุดท้าย ก่อนที่ม่านราตรีจะมาเยือนเพื่อมาพบเขา

"แม่มดผู้เดินทางไปทั่วจักรวาล และจุดประกายให้แก่กาลเวลาเอ๋ย เหตุใดเธอถึงได้มาเยือนดาวเคราะห์อันห่างไกลดวงนี้?"
"ฉันไม่ได้อยากมาเองสักหน่อย! ดาวเคราะห์ดวงนี้ต่างหากที่เรียกหาฉัน ฉันถึงได้ข้ามผ่านประตูแห่งดวงดาวที่ถูกลืมเลือนมา"
"ในจักรวาลที่กำลังมุ่งสู่จุดจบ ดาวเคราะห์ทุกดวงที่ยังไม่มอดดับนั้นล้วนล้ำค่า..."
"นึกไม่ถึงเลยจริง ๆ ว่าในเขตดวงดาวที่ถูกขนานนามว่า เป็นแดนทมิฬไปนานแล้ว จะยังมีโลกที่ยังคงมีชีวิตอยู่"

นั่นเป็นความจริงเพียงครึ่งเดียว เพราะความจริงแล้ว แม่มดน้อยตรวจจับข้อความจากแดนทมิฬได้ ในคืนก่อนหน้าค่ำคืนแห่งการเฉลิมฉลองต่างหาก
ถ้าเป็นช่วงเวลาปกติ เขาคงคิดแค่ว่ากระจกส่องดาวของตัวเองผิดเพี้ยนไป แล้วก็คงไม่ใส่ใจกับความผิดปกตินี้ไปแล้ว
แต่ในตอนนั้น เธอกำลังกลัดกลุ้มเรื่องค่ำคืนแห่งการเฉลิมฉลองในวันรุ่งขึ้น และพยายามหาทางหลีกเลี่ยง ที่จะต้องเผชิญหน้ากับคู่ปรับตัวฉกาจที่จะมางานนี้ด้วย
เพราะอย่างนั้นเธอเลยใช้เรื่องนี้ เป็นข้ออ้างเพื่อหลบเข้าไปในห้องทำงาน และใช้ความพยายามไปไม่น้อย กว่าจะถอดรหัสข้อความอันห่างไกลนี้ได้
"อืม... งั้นข้อความแปลก ๆ นี่ก็หมายความว่า มีดาวเคราะห์ที่ไม่รู้จักดวงหนึ่ง กำลังรู้สึกไม่ค่อยสบายงั้นเหรอ?"

"ไม่ว่ายังไง อาณาจักรทิวาอันเที่ยงธรรมของข้า จะไม่มีวันทำเรื่องที่เป็นภัยต่อดาวเคราะห์เด็ดขาด" ราชันทิวาตรัสอย่างหนักแน่น
"บางทีเจ้าควรจะไปถามราชันราตรีผู้ชั่วร้ายนั่นดู ตอนเช้าข้าได้ส่งกองกำลังไปปราบมันแล้ว เพียงแต่ว่า..."
ยังไม่ทันสิ้นเสียง แสงสุดท้ายของวันก็ถูกผืนดินกลืนกิน ร่างมายาของราชาก็ละลายหายไปราวกับครีม
หลังจากม่านสีดำโรยตัวลง ราชสำนักก็หายวับไปด้วย ผืนดินเดือดพล่านราวกับคลื่นสมุทร หมอกควันสีดำสนิทพวยพุ่งขึ้นมาจากผืนโคลน
ทั้งดาวเคราะห์เหลือเพียงมหาสมุทรสีดำ โชคดีที่แม่มดน้อยไม่ลืมไม้กวาดของเธอ เลยไม่ตกลงไปในน้ำ
แม่มดน้อยขี่ไม้กวาดท่องไปใต้ดวงจันทร์สีเลือด ผ่านไปเนิ่นนาน กว่าจะพบกับปราสาทเพียงแห่งเดียว ที่ยังมีแสงไฟส่องสว่างอยู่

"ปราบราชันราตรีงั้นเหรอ? นั่นกลับเป็นเรื่องง่ายที่สุดด้วยซ้ำ เมื่อเทียบกันแล้ว พวกเรายังมีเรื่องสำคัญกว่าที่ต้องทำอีกนะ"
ดูเหมือนว่าผู้ที่สร้างปราสาทแห่งนี้ คือกองกำลังปราบปรามที่ราชันทิวาส่งมา แต่ก็ไม่รู้ว่าทำไมที่นี่ถึงไม่ถูกทะเลหมอกนั่นละลายหายไป
ผู้กล้าที่เป็นผู้นำสะพายดาบล้ำค่าไว้ข้างหลัง ดูเหมือนจะไม่แปลกใจกับการมาเยือนของแม่มดน้อยเลย กลับกันยังเอ่ยคำเชิญชวนอีกด้วย
"ต่อให้โค่นราชันราตรีได้ก็ไร้ประโยชน์อยู่ดี ตราบใดที่ดวงตะวันลับขอบฟ้า ผืนดินก็จะถูกคลื่นทะเลกลืนกินอีกครั้ง"
"เพื่อที่จะจบวัฏจักรที่วนเวียนไม่รู้จบนี้ พวกเราเลยสร้างปราสาทนี้ขึ้นมา เพื่อแสวงหามาตรการแก้ไขปัญหาที่แท้จริง"

แม่มดน้อยรับคำเชิญของผู้กล้า และลงไปยังส่วนลึกที่สุดใต้ดินของปราสาท นอกเขตแดนอันเปราะบางนั้น คือมหาสมุทรสีดำทะมึน
สิ่งที่ค้ำจุนเขตแดนไว้คือกลไกขนาดยักษ์ ที่กำลังพ่นไอน้ำและควันออกมา ท่อจำนวนนับไม่ถ้วนกำลังสูบน้ำทะเลอันเหนียวหนืด เข้าไปในเครื่องอย่างต่อเนื่อง
"นี่คือเครื่องจักรนิรันดร์ หรือเธอจะเรียกว่าจอกศักดิ์สิทธิ์ก็ได้ มันจะเผาไหม้น้ำทะเลพวกนี้ เพื่อสร้างแสงสว่างและความร้อนขึ้นมา"
"ในเมื่อทุกสิ่งที่จับต้องได้บนดาวเคราะห์ดวงนี้ เป็นแค่เงาของแสงสว่าง ถ้าอย่างนั้น ขอแค่สร้างเพลิงที่ไม่มีวันดับขึ้นมาได้..."
"แต่ถ้าทำแบบนี้ มันก็จะยิ่งทำให้ดาวเคราะห์ดวงนี้ มอดดับเร็วขึ้นน่ะสิ..." แม่มดน้อยถอนหายใจ
"พอน้ำทะเลถูกสูบจนแห้ง ที่นี่ก็จบสิ้นกันพอดี ของแบบนี้ไม่เรียกว่าจอกศักดิ์สิทธิ์หรอกนะ... สาเหตุที่ดาวเคราะห์รู้สึกไม่สบาย"
"ตอนนี้ฉันเข้าใจแจ่มแจ้งแล้วล่ะ!"

ฉวยโอกาสตอนที่ผู้กล้ายังไม่ทันตั้งตัว แม่มดน้อยก็ชักดาบจากหลังของเขา แล้วโยนมันเข้าไปใน "เครื่องจักรนิรันดร์" เครื่องนั้น
ส่วนผู้กล้าที่พยายามจะชิงดาบคืน ในตอนที่ดาบสัมผัสกับหมอกทะเลสีดำ ก็สลายไปพร้อมกับแสงสว่างที่ดับวูบลง
ทั้งดาวเคราะห์กลับคืนสู่ความมืดมิดอีกครั้ง จนกระทั่งรุ่งอรุณมาเยือน ราวกับว่าทุกอย่างเมื่อคืนนี้ เป็นเพียงห้วงฝันอันล้ำลึกเท่านั้น

"แบบนี้ก็ถือว่าแก้ปัญหาไปได้ชั่วคราวแล้วสินะ" ก่อนจะจากดาวเคราะห์ไป แม่มดน้อยขี่ไม้กวาดของเธอ แล้วหันกลับไปมองเป็นครั้งสุดท้าย
ใต้แสงตะวันยามเช้า ผู้กล้าที่ทอดเงาเป็นทางยาว ได้รับดาบล้ำค่าที่ราชันทิวาประทานให้ และออกเดินทางผจญภัยอีกครั้ง
"วัฏจักรแบบนี้คงจะดำเนินต่อไปอีกนาน จนกว่าวันที่เธอจะกลายเป็นแค่เปลือกที่ว่างเปล่านั่นแหละ"
"แต่ไม่ว่าจะยังไงก็ต้องพยายามเข้านะ อย่างน้อยก็ต้องมีชีวิตอยู่รอด ไปจนถึงวันที่เราจะได้พบกันอีกครั้ง"