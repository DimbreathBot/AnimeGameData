
"Le persone vanno e vengono in fretta, come i sogni che rimangono di notte ma spariscono di giorno."

Questa vita semplice e normale...
Sì, credo di averla vissuta appieno.

Un tempo ero la kitsune di Hakushin.
Insieme ai miei agili e adorabili compagni,
corsi per le montagne e le pianure di Narukami.

Spero che, quando tutto sarà finito,
loro potranno tornare a correre felici...

Una volta incontrai un'oni dal viso bello come la luna.
Insieme ci esibimmo e suonammo la musica sacra davanti al trono,
e non potei far altro che elogiare la sua danza di spade.
Spero che la sua bellezza, il suo coraggio e il suo portamento
verranno decantati dal popolo per millenni.

Se penso alla sua bellezza ineguagliabile,
non posso non voler coprire con una maschera il mio attuale aspetto...

Una volta gareggiai con la capoclan dei Tengu di Yougou,
scattammo tra i percorsi e i sentieri intorno e dentro alle montagne degli spiriti.
Una gara di velocità e forza

che fu infine vinta da me, nata nel clan Hakushin.
Ora che ci ripenso, è probabile che lei ci andò leggera con me.
Il solo pensiero mi provoca un certo senso d'insoddisfazione...

Una volta tramai contro un bake-danuki che mi sfidava di continuo,
e feci in modo che si arrendesse completamente alla Shogun.
Fui anche così sfacciata da tramare contro la Shogun stessa,
facendole prendere il bake-danuki sotto il proprio comando.

Quella notte, il chiaro di luna travolse i rami e i petali del giardino imperiale
e inondò il cortile con perle provenienti dal cielo.
Quell'immagine continua a risplendere nel mio cuore frivolo...

Spero che si ricordi il verboso motto che le rivolsi prima di separarci:
"Non lasciatevi accecare. Non vacillate. Continuate a seguire la via in cui credete."
Spero che le mie parole possano proteggerla almeno da una parte delle bugie e delle malvagità che dovrà affrontare.
Spero anche che quel dispettoso e innocente tanuki non mi odi per averlo ingannato...

Ora, nel più buio dei luoghi
mi aggrappo a questi ricordi,
che, come la luna che splende sopra le nuvole,
illumineranno il mio piccolo e fragile cuore.

Durante la mia vita, una volta assunsi aspetto umano
e camminai al fianco di queste piccole e bellissime creature dalla fugace vita,
diventando amica di persone di ogni ceto sociale.
La sacerdotessa che venne ad addestrarsi a Narukami a beneficio del santuario della propria città natia...
Il bambino che fu separato dagli adulti dal seguito della portantina sacra durante il festival estivo...
Il giovane estroverso che infine andò a Liyue per addestrarsi nelle arti degli Adepti...
Il Kanjou che faticò duramente pur di arricchire la città...
Il fabbro ossessionato dal voler forgiare spade affilatissime...
Il clan che ideò tecniche geniali per far sbocciare in cielo stelle cadenti create dall'uomo...
Sono tutte persone con cui non credevo avrei mai fatto amicizia.

Spero che la barriera che li protegge non venga erosa dalle tenebre...

Desidero tutto questo, ognuna di queste cose.

"Dunque, oscura volontà che mi corrode...
Ora che ho perso tutta la mia forza,
puoi fare ciò che vuoi del mio sangue di Hakushin.
Tuttavia, nonostante la mia immensa umiltà,
ti prego di ascoltare le mie suppliche...

Se riesci a vedere tutto ciò che ho di più caro,
allora mi scuso a nome di quelle creature.
Ti prego di lasciarmi esprimere un solo e unico desiderio:
riporta i miei intensi ricordi
alla terra che amo con tutto il cuore.
Così, anche dopo la tua furia,
potrò ancora sperare che le cose belle sopravvivano...