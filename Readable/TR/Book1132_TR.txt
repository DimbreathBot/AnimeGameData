(Arka kapağın içindeki gizli bir bölmeye kimliği bilinmeyen biri tarafından saklanmış kalın bir kağıt destesi.)

...
[...] tarafından belirlenmiş tüzüklere uygun olarak, Mekhaneikos ve Tekhneikos'a dair bütün hususlar nesnel, kısaca ve kişisel duygularla lekelenmemiş biçimde kayda geçirilecektir. Böylelikle hakikatin öznellikle çarpıtılmasına karşı korunmuş olacağız ki sahip olduğumuz bilgi, gelecek nesillere bütün berraklığıyla aktarılabilsin ve halkımızın refahına en yüksek derecede hizmet edebilsin.

Bu belgenin içeriği Haxathrausalı Spargapiris tarafından onaylanmıştır. İcra rahiplerinden başlayarak düzenin tüm üyeleri bu belgenin içeriğini ezberleyecek ve belirlenen usulleri sapmadan uygulayacaktır. Uygarlığın yeniden inşası yedide beş mertebesine ulaşana dek bu böyle sürecektir (ayrıntılı bilgi için bkz. Tekhneikos El Kitabı I-330).

...
Eğer bu sözler gözlerine ulaşmışsa, bil ki artık Mekhaneikos yahut Tekhneikos'un temel disiplinlerini tamamlamış ve icra rahibi mertebesine yükseltilmiş bulunuyorsun. Tebrikler.
Ne yazık ki bu yeni unvanın bir ayrıcalık değil; bu diyar ve içinde barınan sayısız can uğruna yüklenilecek bir vazife, bir çile ve sessiz bir ızdıraptır.
Yazgında gençliğini ve ömrünü uygarlığın son korunu muhafaza etmeye adamak yazılı. Yine de son nefesinde dahi, belki hiçbir zaman Donuk Ayın ışıldayan nurunu görmeyecek, yahut yurdumuzun ufkunda güneşin yeniden doğuşuna şahit olamayacaksın. Zira uzak kuzeyin ışıkları sönmüş, sayısız nesil zifiri geceye mahkum edilmiştir. Hiçbir mucize bu kirli mehtaplı küreyi lütfuyla onurlandırmamış, dökülen gözyaşları soydaşlarımızı kederden kurtaramamıştır.
O halde bundan sonra yapacaklarının manası nedir?
Sanıyorum bütün çabamız uhrevi bir hayal içindir. Sayısız yarınların, henüz doğmamış sonsuz geleceklerin hayali.
Çocuklarımıza bir vakit bildiğimiz o yitik Cenneti ve görkemli çağı görme fırsatını ancak kanımızla, gözyaşımızla ve emeğimizle bahşedebileceğiz. O gün geldiğinde hiç kimse acı içinde gözyaşı dökmeyecek; ne açlıktan ne de soğuktan korkacaktır. Tüm varlıklar birbirini kardeşçe sevecek ve herkes sevinç ile huzur içinde yaşayacaktır.
İşte bu, nihai ve en yüce hayalimizdir: Soydaşlarımız artık hurafeler ve barbarlık bataklığında çırpınmasın. Tanrıların ve ölümlülerin bir zamanlar birlikte tasarladığı umut için ilerlemek zorundayız. İlerlemekten başka yol yoktur.
Değerlendirme kayıtlarını ve faaliyet prosedürlerini okumaya geçmeden önce bu sözleri zihnine kazı.
Yarınlarımızın hayaline sıkıca tutun; ihmalin tozlarının o ışığı söndürmesine izin verme.
- Haxathrausalı Spargapiris, Hyperborea'nın Başrahibe Vekili

...
III. Protokol: Kan Soyunun Seçimi ve Saflaştırılması Üzerine Son Değerlendirme
Başrahibe Vekili ve Kıdemli İcra Tekhneikos Rahibesi tarafından yapılan değerlendirme ve tasdik sonucunda, Hyperborea çağının Yaşam Tohumu Projesi (bundan böyle "Kutsal Varis Projesi" olarak anılacaktır), planlanan orijinal parametreler kapsamında artık uygulanabilir bulunmamıştır. Projeyi yürüten rahip Hithamthrausalı Vinda, öbür dünyaya göçmüştür. Ayrıca projenin devamı için elzem olan Tekhneikos süreçleri ve Mekhaneikos aygıtları Hyperborea'nın çöküşünde kaybolmuştur. Kaybolanlara bunlarla sınırlı olmamak kaydıyla aşağıdakiler de dahildir:
· [...] kesme ve değiştirme süreci;
· [...] yaratma ve yeniden inşa etme süreci;
· Feylere ait [...] ve [...] süreçleri;
· Adaptif [...] düzenleme süreci;
· ...
Bahsi geçen Tekhneikos süreçleri, halihazırda yeniden üretilemez durumdadır.

Gerekli müzakerelerden sonra aşağıdaki alternatif protokoller uygun bulunmuştur:
· Mevcut [...] için ilkel ve verimsiz yöntemlerle de olsa kontrollü yapay seçilim yoluyla arındırma gerçekleştirilecektir.
· Her kuşağın fenotipik istikrarı kayda geçirilecek; bu verilerden hareketle birleşme için en uygun çiftler belirlenecek ve tarafların birliğe razı olmaları için zorlama olmaksızın ikna yöntemleri kullanılacaktır.
· İkna süreci, Tekhneikos El Kitabı O-90'da belirtilen ölçütleri karşılamazsa derhal bir sonraki öncelikli eşleşmeye geçilecek ve aynı yöntemle devam edilecektir.
· Hastalık riskini azaltmak için, tüm üreme çiftlerinde Kan Soyu Yakınlık İndeksi [...] değerini aşmayacaktır. Buna göre, beş nesil içerisinde ortak ataya sahip olan bireyler kesinlikle birleştirilmeyecektir.

Bu yolun, [...] ardışık nesil boyunca yürütülen saflaştırma ve seçilimden sonra, ilk gayeye yaklaşan sonuçlar doğurması beklenmektedir. İşte o vakit kehanetle bildirilen yeni doğmuş Kutsal Varis zuhur edecektir. Bu varis, ayin aletlerine ihtiyaç duymaksızın yahut kendi ruhunu feda etmeksizin saf ve bozulmamış unsurları iradesiyle buyruğu altına alacak, nihayetinde Dünya ile kaynaşmaya erişecektir.

Öngörülen nüfus artışı ve çevresel taşıma kapasitesinin sınırları göz önünde bulundurulduğunda, yaygın yapay üreme uygulamasının yedi nesil ardından sonlandırılması beklenmektedir. Bunu takiben, seçilmiş yabancılarla sınırlı evliliklere izin verilebilecektir (ayrıntılar Tekhneikos El Kitabı I-1012'de kayıtlıdır). Ayrıca işbu protokolde teyit olunur ki, uygarlığın devamlılığı güvence altına alındıktan sonra, uzak kuzeyin torunlarına kendi kaderlerini tayin etme ve egemenlik hakkı bahşedilecektir.

...
VI. Protokol: Saf Atomaltı Madde-Enerji Profilleme Objesi (Mühürlü)
Bu son derece ileri düzey Mekhaneikos yapısının inşası projesi bizzat [...] tarafından denetlenmiştir ve henüz bütünüyle anlaşılamamıştır. Söz konusu aygıt, maddeyi atomaltı ölçekte yeniden yapılandırmak yahut maddeleri doğrudan kararlı enerjiye dönüştürmek, bu kararlı enerjiyi ise [...] biçiminde açığa çıkacak şekilde düzenlemek üzere tasarlanmıştır.

Bilinen en üst seviye Mekhaneikos yapıları arasında, Hyperborea döneminden günümüze dek bozulmadan ulaşabilmiş yegane örnek, Saf Atomaltı Madde-Enerji Profilleme Objesi (bundan böyle "SAMPO" olarak anılacaktır) olmuştur. Yapısı büyük ölçüde sağlam kalmış ve bu durum ona muazzam bir simgesel değer kazandırmıştır. Ne var ki Başrahibe Vekili ile Kıdemli İcra Mekhaneikos Rahibesinin yaptığı resmi değerlendirme sonucunda aygıtın mevcut haliyle işlevsiz olduğu hükmüne varılmıştır. İşleyişi için elzem olan denetim modülü Hyperborea'nın çöküşü sırasında kaybolmuş ve mevcut teknolojilerle yeniden üretilemez bulunmuştur. Bu modül olmadan SAMPO'nun usulüne uygun biçimde etkinleştirilmesi imkansızdır; zorla başlatılsa dahi cihazın doğru biçimde yeniden yapılandırılamayacağı öngörülmektedir (ayrıntılar için ek bölüme bakınız).

Gerekli müzakerelerin ardından aygıtın süresiz mühürleneceği karara bağlanmıştır. Süregelecek [...] nesil boyunca aygıtı etkinleştirme potansiyelinin yeniden değerlendirilmesi yapılmayacaktır. Başrahibenin açık yetki sunmadığı hiçbir personel, aygıta gereksiz yahut kazara zarar verilmesini önlemek için mührü ihlal edemeyecektir.

Not: Kıdemli İcra Mekhaneikos Rahibesi Massagetaeli Ariapeithea, teorik olarak uygulanabilir bir alternatif protokol önermiştir. Belirli bir taşıyıcı frekansta [...] Diyar Enerjisinin yahut [...] Diyar Enerjisinin (ikincisinin olasılığı için bkz. Mekhaneikos El Kitabı D-503) kontrollü girişi yapılarak ortak kontrol modülü aşılabilir ve SAMPO zorla başlatılabilir. Ancak yapılan resmi incelemede bu yöntemin kabul edilemez güvenlik riskleri taşıdığı kararına varılmıştır; sistemin istikrarsızlığa sürüklenme ve [...] ihtimali [...] değerini aşmaktadır. Bu bulgular ışığında, önceki karar aynen yürürlükte kalacaktır.

...
X. Protokol: Terpikeraunas'ın Oku
Projenin konusu, Hyperborea çağından kalma düşük seviye bir Mekhaneikos aygıtıdır. Bu aygıtın tasarımı, [...] Diyar Enerjisinin yarı kristalimsi, polimerik bir formda katılaştırılmasına yöneliktir. Malzeme bir kez dengelendiğinde, yüksek frekansta [...] spiral ivmelendirmesine tabi tutulacak ve ardından fırlatılacaktır; böylelikle tayin edilen bölgedeki [...] Diyar Enerjisi kirliliği arındırılacaktır.

Başrahibe Vekili ile Kıdemli İcra Mekhaneikos Rahibesi, söz konusu aygıtın yeniden imal edilebilmesinin mümkün olduğunu birlikte teyit etmişlerdir. Bu süreç, Massagetaeli Kıdemli İcra Mekhaneikos Rahibesi Ariapeithea'nın doğrudan gözetiminde yürütülecektir ve prototip aygıtın [...] standart çeyrek içinde tamamlanması öngörülmektedir.

Tamamlandığında prototip aygıt düzenli aralıklarla yağlanacak; böylelikle önlenebilir güvenlik kazalarının meydana gelmesi engellenecektir. (Ayrıntılar için bkz. Mekhaneikos El Kitabı D-306.)
...