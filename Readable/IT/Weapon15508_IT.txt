
Si dice che l'acqua non abbia un colore o una forma definita, e che possa essere utilizzata egregiamente come lama o arco.
Tra tutte le sostanze esistenti al mondo, l'acqua è la più delicata, nonché la più brillante.
Tra le tante armi bizzarre esistenti al mondo, questo splendido arco ha l'inesplicabile capacità di evocare l'acqua.

"Può avvolgere tutto ciò che è contaminato ed eliminare ogni impurità, pur preservando la propria purezza."
"Può assumere qualsiasi forma, simulare qualunque forma di vita. È volubile, ma non perde mai la sua vera essenza."
"Può essere divisa in innumerevoli ruscelli, vicini ma separati. Può essere unita in un'onda gigantesca, inesorabile e inarrestabile."
"Sotto l'azzurra traslucidità si nascondono molteplici segreti che nessuna luce può penetrare."
"Questo è il mistero dell'acqua: perfino un migliaio di menti brillanti non riuscirebbe a comprendere le sue innumerevoli evoluzioni."

Prima di cominciare a lavorare per la nobile padrona della Dimora di giada, le capitò di sentire una persona anziana esporre questo insegnamento.
Barriere segrete e tempeste si annidano continuamente nel mondo delle strategie mercantili e dei giochi di potere, e gli scheletri delle navi costellano i fondali marini.
Coloro i cui cuori sono colmi di grandi ambizioni e che dispongono di grandi quantità di risorse possono abilmente navigare in sicurezza,
evitando la rivalità e la malizia onnipresenti, e attraversando le turbolente correnti.

"È quello che dicono, ma non possiedo l'animo di questi pezzi grossi, né la pazienza per la noia inevitabile."
"Preferisco di gran lunga godermi l'atmosfera e il profumo di una sala colma di tè, e meravigliarmi delle infinite possibilità che scaturiscono dal lancio di un dado a sei facce."
"Di notte ho visitato i nascondigli di molti furfanti e ho mandato in frantumi sulle mie ginocchia i piani di nemici provenienti da terre lontane."
"Ma non ho fatto queste cose per aiutare i potenti a sbarazzarsi dei dissidenti, bensì perché anche l'acqua ha la sua sorgente."

È proprio per difendere la purezza della sorgente che la delicatezza dell'acqua può essere utilizzata come lama e arco.
Cospirazione e linguaggio in codice s'intrecciano con estrema disinvoltura al chiarore della luna piena: questa è la saggezza delle diverse sembianze dell'acqua.