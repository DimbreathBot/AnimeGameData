— Lago Luhua —
Viaggiando a sudest lungo il Fiume Bishui, mi sono imbattuto in uno stagno ai piedi del Monte Tianheng, sul lato settentrionale. L'acqua è più limpida del cielo e la temperatura dell'acqua simile a quella corporea di noi umani. L'acqua ha anche un retrogusto dolce.

Un erborista del posto mi ha raccontato che migliaia di anni fa questo stagno era un giardino. Si dice che durante la Guerra degli Archon, due amanti, le cui famiglie non approvavano la loro relazione, si incontrassero qui. Tuttavia, la sorte non ebbe alcuna pietà di loro, poiché l'uomo dovette lasciare la sua amata per seguire l'Archon di Geo. Si gettò con coraggio nel conflitto, un mortale tra gli dèi... e come tanti altri mortali in quei giorni bui, nessuno sentì più parlare di lui per diversi secoli.

La ragazza vagava per il giardino, in attesa del ritorno del suo amato. I fiori appassirono e l'erba li ricoprì. Sommersa da un'alluvione, questa marcì. E quando anche l'alluvione passò e la giovane tornò a essere polvere, le sue lacrime diedero origine a questo stagno. Forse fu il suo profondo desiderio a rendere le acque tanto chiare e dolci.
Ho passato un pomeriggio qui e mi sono appisolato mentre facevo un bagno nello stagno. Quando mi sono svegliato, le stelle illuminavano già il cielo.

Ho notato un cucciolo di volpe che si aggirava silenziosamente nei paraggi, ma si è spaventato ed è scappato non appena ho alzato la testa.

Solo dopo ho notato che mi mancava una delle mie scarpe e che la mia borsa dei viveri era stata saccheggiata.

Ci è voluto più del previsto per preparare di nuovo i miei bagagli. La mia prossima destinazione è il delta del Fiume Bishui a nordest: la Costa di Yaoguang.