— Capitolo di Liyue —
Edizione speciale sulla geografia di Teyvat: I viaggi di Alice a Liyue

Palude di Dihua

La parte nord del Fiume Bishui si trasforma in una zona paludosa. Guardando verso sud, oltre la Porta di pietra, si vede una palude di eulalia che si estende a perdita d'occhio. Nel punto più a sud della palude si trova una locanda abbarbicata su una roccia gigantesca. Si tratta della Locanda Wangshu, edificata sul punto più alto dell'intera palude. Da lassù, volgendo lo sguardo a sud, si vedono le Pianure di Guili. Si intravede inoltre la Foresta di pietra di Guyun oltre il mare. E... c'è un tipo strambo che ha preso una camera al piano più alto della locanda. Non credo di averlo mai sentito parlare.
Il cibo alla Locanda Wangshu è qualcosa di incredibile. La cucina è equipaggiata con qualsiasi utensile immaginabile, l'ideale per fare un po' di pratica con l'alchimia.
A proposito, dovrei fare qualche esperimento per la mia ricerca di un catalizzatore per le esplosioni. Se tutto va bene, passerò qui qualche altro giorno prima di dirigermi alle Pianure di Guili.

Pianure di Guili

Alla fine, ho raggiunto le Pianure di Guili con qualche giorno di anticipo rispetto a quanto credevo.
I registri suggeriscono che, prima della Guerra degli Archon, quest'area fosse un mercato fiorente.
Le volpi e i fringuelli selvatici sono bellissimi qui, la loro pelliccia e le loro piume hanno una lucentezza inusuale. Ma ho sentito dire che possono essere anche un flagello. Gli abitanti di Liyue si lamentano del fatto che continuino a mangiarsi la frutta che loro offrono in dono all'Archon di Geo. Mi chiedo se acquistino dunque un aroma fruttato se arrostiti. Forse dovrei andare a caccia.
Il punto di controllo sulla strada principale segue delle pratiche piuttosto ferree, ma le guardie che lavorano là sono amichevoli. Ho preparato una pozione con qualche erba del posto e l'ho donata a una delle guardie per curare la sua balbuzie. L'ha curato, ma ha avuto qualche effetto collaterale. Non può fare a meno di imitare chiunque abbia di fronte. Non solo quello che dice, ma anche il modo in cui lo dice. Le sue imitazioni sono perfette, da far paura.

Monti di Jueyun

Mi dicono che da qualche parte tra le cime nebbiose dei Monti di Jueyun viva un Adeptus, la sua dimora nascosta da qualche parte nell'oceano di nubi. Tutti gli erboristi di Liyue sostengono di aver visto il regno degli Adepti in tutta la sua gloria in mezzo alle nuvole. Basandomi sulle mia esperienza personale, posso dire che esagerare con il consumo di alcuni funghi può indurre visioni del genere.
Il terreno qui mi affascina. Molti di questi pilastri di pietra rappresenterebbero una vista più comune nelle profondità della terra e non sulla cima di una montagna. Da qualche parte qui dev'esserci un bacino sotterraneo. In parte mi chiedo se, togliendo tutta quell'acqua, i Monti di Jueyun tornerebbero a finire sul fondo dell'oceano, dove dovrebbero stare.
Il mio compagno di viaggio, Zhongli, è la persona più austera che abbia mai visto, ma sembra molto divertito da questa teoria. Non la smette di ridere.
Che tipo strano.

Costa di Yaoguang

Ho sentito dire che la nebbia spesso arriva dal mare sulla Costa di Yaoguang, e che quando è davvero fitta riesci a malapena a vedere le tue mani. Purtroppo non ho fatto in tempo ad arrivare qui quando c'era la nebbia. Che peccato.
Ci sono così tante belle conchiglie sulla spiaggia. Chissà quante di loro sono qui dal tempo della Guerra degli Archon. Ne ho presa qualcuna per farne una collana, ma purtroppo il pescatore della locanda si è seduto sull'opera conclusa e l'ha rotta... Tutte le conchiglie sono andate in frantumi schiacciate dal suo didietro. Nessuna è stata risparmiata.
Non solo: dato che si è fatto male con i frammenti delle conchiglie, mi è anche toccato pagargli le spese mediche.
Sulla spiaggia dove il Fiume Bishui sfocia nel mare c'è una conchiglia gigante. Dentro ci vive un'anziana gentile. Si dice che la sua famiglia giunse là navigando sulla conchiglia gigante, e lei passa il tempo a salvare i naufraghi che le onde portano sulla spiaggia. Credo che se utilizzasse quella conchiglia gigante come barca le sarebbe molto più facile salvarli.
Ma dopo avermi visto perdere il controllo del mio terzo prototipo di nave conchiglia, saltato subito dopo in aria, l'anziana ha deciso di non venirmi più a salvare dalle onde.

Foresta di pietra di Guyun

Questo è il luogo dove l'Archon di Geo sconfisse il mostro marino. Alcune delle grandi lance di pietra che trapassarono il fondo dell'oceano torreggiano ancora sulla superficie dell'acqua, anche se molte sono crollate da tempo. I pilastri di pietra esagonali, formati da una conglomerazione di energia Geo, sono davvero interessanti alla vista. Dall'alto, sembra quasi che siano stati posizionati per tracciare una determinata forma sulla superficie dell'oceano. Forse, è per questo che l'Archon di Geo seminò la distruzione sul fondo dell'oceano con le sue lance di pietra? Che si sia trattato solo di uno scherzo discutibile?
Zhongli del Porto di Liyue sembra sapere moltissimo sulle tradizioni di Liyue, ma non l'ho mai visto da queste parti. In lontananza riesco a vedere la Locanda Wangshu. Scommetto che quello strambo che ho incontrato là l'ultima volta sta ancora guardando da questa parte.
Il flusso delle linee geomantiche qui è unico in tutta Liyue. Molto più dinamico, in un certo senso instabile... È come se un grande potere inarrestabile si agitasse da qualche parte negli abissi dell'oceano. Forse si tratta del mostro marino sconfitto, che ancora si dibatte laggiù.