
Secondo le antiche tradizioni tribali tramandate dallo stolto che gridò alla notte,
quando le fiamme del focolare si tinsero di rosso scarlatto, il discendente che stava per intraprendere il suo viaggio sedeva in un angolo della casa dell'artigiano.
Il fabbro delle montagne agitò il suo martello, frantumando il cristallo in un coro di tintinnii.
Il vecchio, che camminava a fatica poggiandosi sul suo bastone, allungò la mano in una cesta e ne tirò fuori un tesoro d'altri tempi.

"Akamai, il momento è arrivato. Troveremo un ricco giacimento di minerali o un tesoro!"
"Sì, Kau Kau, e quando lo faremo, le nostre gesta saranno ricordate nei rotoli di tessuto."
Tanto tempo fa, questi due giovani del Popolo delle Sorgenti avevano giurato di esplorare tutta Natlan.
Per loro, le avventure e le vittorie erano un dovere conferito dalla Wayob,
i loro cuori e le loro menti erano colmi di storie su isole misteriose ed eroi del passato.
Così, i giovani avventurieri intrapresero un cammino a piedi per farne un pellegrinaggio.

Tuttavia, è raro che nelle leggende degli eroi del passato si menzionino i problemi che affliggono la gente comune.
E il mondo contiene molti meno tesori di quelli a cui aspirano gli esploratori intrepidi.
I minerali che avevano estratto erano perlopiù comuni, e i cristalli che avevano trovato erano banali persino tra oggetti ordinari.
Ma che importanza aveva? La loro gioia non si affievolì, e ammirarono le rocce raccolte alla luce del falò che avevano acceso.
Ricordarono le scene vissute e i sentimenti che avevano provato nel trovarle.
Questa era stata strappata agli artigli di un gigantesco Tepetlisauro mentre attraversavano delle montagne ricoperte di cristalli.
Quest'altra, invece, li aveva fatti inciampare sul bordo di una sorgente termale naturale durante una sbornia.
Questa roccia, ricoperta di cenere, un tempo sorvegliava le rovine di un'antica città data alle fiamme.
Era rimasta in quel luogo finché i due viaggiatori non erano passati di lì prendendone possesso, ignari dei desideri della grigia sentinella.

E mentre il forgiatore di pietre prendeva quelle rocce e le fondeva a una a una, il passato si risvegliò ancora una volta, riportandole in vita attraverso i ricordi.
Quando si venne a sapere che il discendente di Akamai voleva emulare il suo predecessore, decisero di usare quelle rocce come materiale.
Avrebbero forgiato una lama per proteggere il discendente che stava per partire in viaggio, poiché conoscevano fin troppo bene i pericoli che si annidavano nel mondo.
Quando la grande lama fu forgiata, Akamai e Kau Kau la consegnarono all'aspirante viaggiatore come regalo d'addio.

"Lascia che i ricordi del passato ti accompagnino nel tuo viaggio, dato che i predecessori non hanno più la forza di farlo...
Il passato scorre nelle vene di ogni nuova generazione, come un fuoco inestinguibile tramandato tramite i rituali."