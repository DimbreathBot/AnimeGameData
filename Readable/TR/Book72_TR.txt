-Taş Canavarlar-
Liyue'nin geniş arazisinde taştan heykeller var. Bu heykellerin çoğu, iyi bir hava ya da dağ gibi sarsılmaz bir huzur dilemek için dua eden yerel halk tarafından yapılmış. Lakin bazılarının daha kadim bir geçmişi olduğu söylenir.
Özellikle hayvan heykelleriyle ilgili bir hikaye var, bu hikaye Bishui Nehri balıkçıları, Dihua Bataklığı'nın Gümüşotu toplayıcıları ve eski madenci topluluğu arasında bilinir. Bu toprakların bazı yerlerinde, taştan kadim yaratıkların serin sonbahar gecelerinde uyanıp zamanla yabancılaştıkları dünyayı gezdiğini söylerler. Kurbağaların ve böceklerin onları selamlayan sesini duyduklarında taşlaşmış boğazlarından derin ve içli bir bağırışla yanıt verirlermiş. Sonrasında Liyue'de dolaşarak eskiden korudukları toprakları incelerlermiş.
Bildiğim kadarıyla kimse bizzat bir taş yaratığın hareket ettiğini görmemiş ama bölgeyi çok iyi bilen yerel halk, geceleri yerini ve duruşunu değiştiren hayvan heykelleri fenomenini uzun süre inceleyip böyle bir durum olduğunu doğrulamış. Ayrıca uykusu hafif olan kampçılar, gecenin bir yarısında su akışı gibi ama çok daha derin bir ses duyduğunu bildirmiş.
Taş canavarların aslen nereden geldiği konusunda, Qingce Köyü'nün büyükleri bu canavarların Hükümdarlar Savaşı esnasında Rex Lapis'in yanında savaşan aydınlanmış yaratıklar olduğunu söylüyor. Savaş sona erdikten sonra sular çekilmiş ve barış yeniden sağlanmış. Artık aydınlanmış yaratıkların yerel halkı korumasına gerek kalmadığı için birer birer ülkenin daha izbe yerlerine doğru çekilmeye başlamışlar. Buralarda ölümlülerin meselelerinden uzak bir şekilde yaşamaya devam etmişler.
Bazı aydınlanmış yaratıklar, Rex Lapis'in hizmetinde oldukları ihtişamlı günleri sevgiyle anımsayarak Liyue'yi korudukları günlere hasret duyarmış. Ancak kendileri ölümlüler diyarının bir parçası olmadıkları gibi ölümsüz de değillermiş. Bir gün onların da yaşamı son bulacakmış. Bu nedenle Rex Lapis'ten, kısa ömürlü etten bedenlerini sonsuza kadar dayanabilen taşa çevirmesini istemişler. Merhametli Toprak Hükümdarı da dileklerini yerine getirmiş.