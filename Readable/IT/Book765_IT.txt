All'attenzione del Dipartimento di statistica e matematica

Recentemente, il nostro istituto ha annunciato un'iniziativa e invitato tutti i concittadini a donare libri per ricostruire la Biblioteca Bossuet (precedentemente nota come Biblioteca commemorativa Alain Guillotin), purtroppo distrutta durante l'incidente.
Dopo aver annunciato l'iniziativa, la reazione positiva e le generose donazioni ricevute da tutta la comunità hanno superato di gran lunga le nostre aspettative, fornendoci un gran numero di libri preziosi. Il piano di ricostruzione sta procedendo senza problemi, come previsto.
Dopo un attento studio, abbiamo deciso di affidare al Dipartimento di statistica e matematica la gestione delle informazioni sulle donazioni di libri attraverso questo modulo, per facilitare l'interazione con i futuri donatori, che ringraziamo.
Fare riferimento al formato riportato di seguito.
Libro donato:
Categoria:
Donatore:
Messaggio del donatore:

Ricercatore senior Joseph Diodenes

...

All'attenzione di Monsieur Diodenes

Ti ha dato di volta il cervello, per caso? Perché ci hai inviato questo messaggio?
Il Dipartimento di statistica e matematica non accetta incarichi del genere.
Maurice Juglar, direttore del dipartimento

...

I moduli sono stati restituiti intatti, nel loro imballaggio originale. Per evitare problemi amministrativi, fino a quando non avremo notizie da Monsieur Diodenes, tutti gli assistenti di ricerca del nostro dipartimento sono tenuti a compilare il modulo secondo il seguente formato.
Libro donato:
Categoria:
Donatore:
Messaggio del donatore:

Maurice Juglar, direttore del dipartimento

...

Libro donato: Leggenda di una spada (serie di sei volumi con copertina rigida, Casa editrice Yae)
Categoria: letteratura, narrativa
Donatore: Renaud Montauban
Messaggio del donatore: Pensavo fosse un thriller ricco di suspense, invece no. Acquistato per errore.

Voglio il suo indirizzo. Gradirei rettificare personalmente ciò che ha frainteso sul valore della letteratura.
Assistente alla ricerca Dupre

...

Libro donato: La falsa storia di Remuria - A partire dalla finzione di Remus
Categoria: letteratura, satira e umorismo
Donatore: Aréta Cappadoce
Messaggio del donatore: Un dono di ringraziamento da parte di un paziente che lo ha definito un capolavoro imperdibile, poiché pare tratti di eventi storici reali. Ho sfogliato qualche pagina senza però raccapezzarmici granché. Pensate abbia qualche valore come libro di storia?

Archiviato secondo lo schema di classificazione standard.
Assistente alla ricerca Bottin

...

Libro donato: Raccolta annuale de L'uccello a vapore con copertina rigida (con poster di una Blobbofoca in omaggio!)
Categoria: periodici, almanacchi
Donatore: Hermosa de Bellenot
Messaggio del donatore: Una copia gratuita da parte dell'editore. Dovrebbe essere utile, no?

Archiviato secondo lo schema di classificazione standard.
Assistente alla ricerca Bottin

Ehi, ma dov'è il poster?
Assistente alla ricerca Dupre

...

Libro donato: L'arte della negoziazione
Categoria: scienze sociali, fattori che influenzano i comportamenti sociali
Donatore: Jean Faustier
Messaggio del donatore: L'ho trovato a Forte Méropide. Dovete assolutamente accettarlo. È un libro piuttosto utile!

Archiviato secondo lo schema di classificazione standard. L'ho sfogliato un po' perché la copertina sembrava interessante, ma non sembra avere alcun valore effettivo.
Assistente alla ricerca Bottin

Capisco il tuo punto di vista, ma...
Assistente alla ricerca Dupre

...

Libro donato: Un nuovo modo di consultare il dizionario - Analisi e riflessioni basate sulla filosofia naturale e sull'evoluzione storica
Categoria: lingue, dialettologia e linguistica storica
Donatore: Étillie Bergier
Messaggio del donatore: Questo saggio è stato revisionato. Si prega di archiviarlo secondo la procedura standard nella sezione "lingue, dialettologia e linguistica storica".

Per il fazzoletto da collo di Neuvillette! Choiseul finanzia ricerche del genere?!
Assistente alla ricerca Dupre

L'osservazione di cui sopra è solo un'opinione personale e non rappresenta il punto di vista o la posizione di questo dipartimento.
Assistente alla ricerca Bottin

...

Libro donato: Nuova teoria della rotazione del nucleo artificiale e interpretazione ingegneristica delle trasmissioni a ingranaggi invertiti (serie completa di dieci volumi)
Categoria: scienza cinetica, teoria vibrazionale
Donatore: Valin Mirlesse
Messaggio del donatore: Come ringraziamento per il continuo supporto e il contributo dell'Istituto di ricerca per l'ingegneria dell'Energia cinetica di Fontaine. Accettate questi libri per la vostra collezione!

Archiviato secondo lo schema di classificazione standard.
Assistente alla ricerca Bottin

Eh? Cioè, qualcuno ha davvero donato libri normali?
Assistente alla ricerca Dupre

...

Libro donato: Formula per "Acqua pura"
Categoria: da definire
Donatore: anonimo
Messaggio del donatore: Una preziosa formula, originariamente appartenuta al vostro Istituto. L'ho decifrata e la restituisco in allegato. Ringrazio sentitamente.

Una formula preziosa che ci appartiene? Non credo di aver mai sentito parlare di una cosa del genere, e non sembra neanche così interessante... Forse dovremmo metterla da parte, per ora?
Assistente alla ricerca Dupre