— Villaggio di Qingce —
Lasciando il Picco del Drago, ho guadato fiumi, attraversato secche tappezzate di erba argentea e mi sono fatto strada tra foreste di bambù screziate di luci e ombre prima di arrivare al Monte Qingce. Scarpe e vestiti erano tutti zuppi per via della pioggia battente. Per fortuna, gli anziani del villaggio sono stati abbastanza gentili da lasciarmi appendere le mie vesti nella sala delle assemblee. Mi hanno preparato persino degli abiti asciutti e qualcosa da mangiare.
C'erano molti bambini al Villaggio di Qingce. Per quanto siano teneri, possono diventare alquanto appiccicosi. C'erano anche molti anziani. La gente che vive qui mi è sembrata felice e senza pensieri. Gli anziani hanno detto che la maggior parte dei giovani è andata a lavorare al Porto di Liyue. Molti di loro si sono già fatti una famiglia e inviano loro dei soldi ogni mese. Vista la prosperità e le comodità della città, è difficile per questi giovani tornare a una vita rurale qui. Il Porto di Liyue sinora ha portato pace e prosperità al Villaggio di Qingce, ma nel tempo diverrà la causa della sua fine.
La leggenda narra che la parola "Qingce" ebbe origine dal nome di un antico mostro, "Chi". "Chi", ovviamente, è la sua pronuncia nella lingua attuale. Ma, nell'antichità, gli abitanti di Liyue lo pronunciavano "Qingce".
Un anziano ha detto che, migliaia di anni fa, Morax sconfisse il serpente marino e riportò la pace a Liyue. Dopo la morte di Chi, il suo corpo divenne pietra, il suo sangue acqua e le sue squame i terrazzamenti che si vedono ancora oggi. Il nido del mostro divenne quello che ora chiamiamo Monte Qingce.
Ma dopo un'occhiata veloce, credo che le montagne siano formate principalmente da rocce frantumate da impatti esterni. Al loro interno non ho trovato alcuna traccia di mostri Hydro. Forse il cadavere di Chi è sparito da tempo e questa storia del mostro trasformato in montagna è solo un'antica leggenda.
La mia prossima destinazione è il lago che si trova tra le cime di pietra dei Monti di Jueyun. Si dice che là vi sia un labirinto in cui vivono gli Adepti. Magari riuscirò a trovarli.