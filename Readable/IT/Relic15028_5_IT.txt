
In un tempo remoto che solo i djinn rimpiangono, il Signore del deserto costruì un cimitero per i suoi cari.
Sfruttando la fonte di energia emanata dalle gemme al di sotto della sabbia e con l'aiuto dei djinn, costruì un'Oasi eterna.

Secoli dopo, tra le tribù dei nomadi del deserto si diffuse la leggenda dell'Oasi eterna.
I nomadi affermano che si tratta di un posto prospero e verdeggiante, governato dalla dormiente Dea dei fiori.
Dicono che Ferigees, l'ultima madre dei djinn, sorvegli l'ingresso monumentale dell'oasi,
e benedica con tenerezza incondizionata ogni mortale che le passi davanti, siano essi buoni o cattivi...

Le matriarche di varie tribù, tra cui Tanit, Uzza e Shimti, si definiscono le "figlie della Signora dei fiori".
Accomunate dalla fede e dal legame di sangue, ciò che le unisce ancora di più è il sogno condiviso di quel leggendario giardino di Padisarah.
Le tribù disseminate e in difficoltà nel deserto vanno alla ricerca dell'Oasi eterna e della conoscenza infinita.

Proprio come aveva predetto la profezia lasciata dalla loro dea, anche dopo l'avvento della civilizzazione, gli umani riescono a malapena a sopravvivere grazie alla loro tenacia...
Anche se erano stati privati della guida degli dèi, e anche se erano stati costretti ad allearsi facendo leva sul ricordo della dea morta da tempo,
Quest'arido deserto salato non riuscì a fermare la loro avanzata, né a impedirgli di perseguire la menzogna immortale dell'Oasi eterna.

"Mio signore... Perché ordinare alle dune di restare immobili? Perché urlare al vento per impedirgli di soffiare?
Proprio come questa clessidra. Se questi granelli cristallini si aggregassero diventando una cosa sola, quale sarebbe il significato della sua esistenza?
Ciò che chiamano 'eternità' non è un paradiso, ma qualcosa di quasi impossibile da scomporre, una macchia ostinata che non può essere lavata via.
Coloro che sbocciano come i fiori, muoiono come i fiori, e risorgono insieme alle stagioni come i fiori, non sono mai turbati dal pensiero della 'morte'."

Una volta, tre amici si ritrovarono a chiacchierare. Le loro parole, in balia del vento del deserto, viaggiarono attraverso il tempo...
Da qualche parte remota del deserto, le tribù conservano ancora l'illusione di un'oasi immutata nel tempo,
ma queste genti erranti e senza radici continuano imperterrite il ciclo della vita e della morte tra le dune sabbiose.
