
เมือง Cinder อันผุพังและความฝันอันบ้าคลั่งของทรราช ได้ร่วงหล่นสู่เปลวเพลิงอันเจิดจ้าดุจวงล้อตะวันไปพร้อมกันแล้ว
ผู้กล้าที่มีตาสีแดงได้เรียกขานไฟแห่งความโกรธแค้นของเหล่าทวยเทพ เผาบัลลังก์ศักดิ์สิทธิ์ที่ถูกภัยพิบัติแห่งความมืดกัดกิน จนมอดไหม้เป็นเถ้าธุลี
นับตั้งแต่นักล่ามังกร Maghan ขับไล่ผู้ปกครองในอดีตออกจากหุบเขาลึก ก็ล่วงเลยมาแล้วหลายสิบปี
ในหมู่บ้านที่ครั้งหนึ่งเคยเทิดทูนเหล่ามังกร คนรุ่นใหม่ก็ได้ลืมเลือนคำสัตย์สาบานที่เคยมีต่อมังกรไปเนิ่นนานแล้ว

ด้วยเหตุนี้เอง นักบวชหนุ่ม Wagadu จึงทำตามความปรารถนาสุดท้ายของนักล่ามังกร Maghan
นำร่างของเขาไปฝังยังสุสานไร้นาม และพกพาธนูของเขา เหยียบย่างเข้าสู่ภูเขาอันรกร้างที่ปกคลุมไปด้วยไอพิษ
เขาไม่เข้าใจเลยแม้แต่น้อย ว่าถ้อยคำที่ชายชรากล่าวกับตนเองในวาระสุดท้ายนั้น มีความหมายว่าอะไร
อะไรคือ "การสร้างพันธสัญญาขึ้นใหม่" อะไรคือ "การฟื้นฟูสันติภาพ" Wagadu ไม่เข้าใจเลยแม้แต่น้อย
เขาคิดแค่ว่านักบวชชราต้องการให้เขา นำคันธนูที่รักหวงแหนในยามมีชีวิต กลับคืนสู่แดนราตรีที่อันตราย
เพื่อปลอบประโลมเหล่าดวงวิญญาณที่เกรี้ยวกราด จากการที่พิธีกรรมสังเวยโบราณถูกทิ้งร้างมานานหลายปี

เมื่อแหวกม่านหมอกปริศนา ก้าวขึ้นสู่บันไดหินสามชั้น ไปยังสุดขอบเขตของดินแดนแห่งความมืดที่มิอาจเอ่ยนาม
สิ่งที่ปรากฏขึ้นเบื้องหน้าเขา คือวิหารที่สลับซับซ้อนดุจเขาวงกต ท่ามกลางแสงนวลตาที่ค่อย ๆ สาดส่อง
ยังไม่ทันที่นักบวชหนุ่มจะได้พินิจพิเคราะห์ว่า ข้อความจารึกสีทองอร่ามนั่นเป็นฝีมือของใคร
มวลหมอกที่ถาโถมเข้ามาอย่างฉับพลัน ก็บดบังดวงตาทั้งสองของเขา และสิ่งที่ตามมาติด ๆ คือภาพมายา
ในภวังค์อันพร่ามัวสั่นคลอน ภาพลักษณ์มากมายที่แตกต่างกันนับไม่ถ้วน ก็หมุนเวียนระบำร่อนราวกับสายรุ้ง
หญิงงามเจ้าของดวงตาหินเทอร์ควอยส์ อสรพิษยักษ์ที่ห่มคลุมด้วยแสงดาว แมงมุมขาวผู้ถักทอซึ่งสุริยันจันทรา
รูปปั้นที่หล่อหลอมจากทองดำและเหล็กขาว กระต่ายเจ้าเล่ห์ที่หัวเราะเยาะสุนัขจิ้งจอก และหมาป่าที่กำลังสู้รบกับยางมะตอย...
Wagadu รีบคุกเข่าลงกับพื้น อ้อนวอนให้เหล่านักบวชแห่งแดนราตรี อภัยต่อการล่วงเกินโดยไม่ได้เจตนาของเขา
แต่ใครเลยจะคาดคิด ว่าเมื่อม่านหมอกสลายไป สิ่งที่ขดตัวอยู่เหนือวิหาร และทอดสายตามองลงมายังเขานั้น
กลับไม่ใช่ผู้ล่วงลับอย่างที่เขาจินตนาการไว้ แต่เป็นมังกรยักษ์ผู้องอาจ ที่มีปีกกว้างราวกับสายรุ้งที่พาดผ่านท้องฟ้า

"ผู้ไร้วิญญาณซึ่งชะตาถูกตรึงไว้กับดวงดาว เจ้าไม่จำเป็นต้องหวาดกลัวต่อรูปลักษณ์ของข้า"
"ข้าล่วงรู้ถึงเจตนาในการมาของเจ้าตั้งนานแล้ว แม้ว่าตัวเจ้าเองจะยังคงถูกบดบังด้วยม่านหมอกแห่งความเขลาก็ตาม"
"นักบวชที่เรียกตนเองว่านักล่ามังกรนั่นส่งเจ้ามาที่นี่ ก็เพื่อจะสร้างพันธสัญญาแห่งชนรุ่นหลัง"
"คมดาบของเขา ไม่เคยเปื้อนเลือดอันสูงส่งของปวงชนโบราณเลย ความจริงใจเช่นนี้มีค่ามากกว่าคำพูดนับพันคำ"
"ไม่เป็นไรหรอก ราชาของข้าสิ้นชีพไปนานแล้ว ข้าก็เบื่อหน่ายกับการต้องคอยดูแลเผ่าพันธุ์ในความฝันเต็มที"
"ข้ายินดีจะถ่ายทอดพิธีกรรมลับทั้งหมดที่ข้าล่วงรู้ให้แก่พวกเจ้า เพื่อให้เผ่าพันธุ์ของพวกเจ้าเจริญรุ่งเรือง"
"ไม่จำเป็นต้องเซ่นสังเวยโลหิตให้แก่ผู้ส่งสาสน์ที่ตกสู่ปรโลก ก็สามารถได้ยินเสียงกระซิบแห่งราตรีกาลได้เช่นกัน"
"เพื่อการนี้ ข้าจะขอเพียงสองสิ่งจากพวกเจ้า เพื่อเป็นเงื่อนไขในการสร้างพันธสัญญา:"
"ประการแรก ให้ลูกหลานของพวกเจ้า ปฏิบัติต่อปวงชนโบราณที่ข้าเคยให้ความคุ้มครองดั่งกัลยาณมิตร"
"จงรับฟังคำตักเตือนของพวกเขาอยู่เสมอ อย่าให้คำสาบานต้องกลายเป็นเรื่องน่าหัวเราะเยาะเฉกเช่นสหพันธ์ใหญ่"
"ประการที่สอง ต้องให้ทายาทของพวกเจ้าลบชื่อของข้าออกจากม้วนหนังสือทั้งปวง"
"เพื่อหลีกเลี่ยงไม่ให้เหล่าคนเขลาที่ยกตนเป็นนักปราชญ์ มาแก้แค้นพันธสัญญาของพวกเราอย่างน่าสมเพช"
"เจ้าไม่จำเป็นต้องไตร่ตรอง แค่ตอบตกลงก็พอ Wayob ที่คุ้มครองเจ้าอยู่นั้นก็เคยเป็นทาสรับใช้ของข้า"
"ตั้งแต่ในยามที่เจ้ายังไม่ถือกำเนิด นางก็เคยกล่าวถึงพันธสัญญาอันก้าวล่วงนี้กับข้าแล้ว"

Wagadu ที่ยังคงงุนงงพยักหน้าตอบรับ ราวกับคนที่เพิ่งตื่นและยังแยกแยะความฝันกับความจริงไม่ออก
ในชั่วพริบตา ทั้งวิหารสีทองและมังกรยักษ์ผู้องอาจ ก็สลายไปราวกับม่านหมอกปริศนาแห่งอดีตกาล
ขณะที่กำลังสงสัยว่า ภาพประหลาดที่เห็นเมื่อครู่เป็นเพียงภาพฝัน ที่เกิดจากความเหนื่อยล้าชั่วขณะหรือไม่
สัมผัสที่นุ่มนวลดั่งขนนก และเย็นเยียบดั่งสายลมยามค่ำคืนที่ข้างกาย ก็ทำให้ชายหนุ่มต้องหันกลับไปมอง...
...ในตำนานเล่ากันว่านั่นคือ Iktomisaurus ที่แท้จริงตัวแรก ที่มาจากอาณาจักรของเทพราตรี