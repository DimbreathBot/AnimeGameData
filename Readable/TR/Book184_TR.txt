-Qilin-
Liyue dağlarında anlatılan efsanelerden biri de qilin'ler hakkındadır. Qilin'ler, soylu ve yardımsever aydınlanmış canavarlardır. Genellikle dağlardaki ormanlarda yaşarlar ama sadece yıldızların berrak çiyleri aydınlattığı gecelerde ortaya çıkarlar. Sadece kaynaklardan su içer, hoş kokulu bitkileri tüketirler.
Doğuştan zarif olan qilin'ler nazik, aydınlanmış yaratıklardır. Qilin'lerin hiçbir canlıya zarar vermeyeceği, hatta böceklerle bitkilerin üzerine basmayı reddettikleri söylenir. İnsanlar, qilin'lerin karakter özelliklerinin, davranışlarının ve tüm hareketlerinin bin yıl boyunca hiç değişmemiş kadim davranış kuralları tarafından belirlendiğine inanır.
Hükümdarlar Savaşı'nın yaşandığı vahşi çağın ardından, birçok Adeptus ölümlülerin gürültülü dünyasında yaşamaya devam edemedi. Sonuç olarak Rex Lapis'in önderliğinde kendilerini toplumdan soyutladılar ve bambu ormanları ile dağlarda gözlerden uzak bir yaşam sürmeye başladılar. Artık insanların dünyasına karışmıyorlardı. Bunun yerine, dağ ve su kaynaklarıyla dolu bir diyarın tadını çıkarıyor ve kendi ilgi alanlarına yöneliyorlardı.
Yine de bin yılı aşkın bir süredir ölümlülerle iş birliği yapan bazı aydınlanmış yaratıklar, sıradan insanlarla çok yakın arkadaşlıklar kurmuştu. Ölümlüler diyarında Toprağın Efendisi'nin isteğini gerçekleştirmeye ve Adeptus güçleri ile yardımseverliklerini kullanarak insanlara yardım etmeye karar verdiler. Bazıları dağlardaki köylerde saklandı, bazıları şehirlerdeki kalabalık sokaklarda dolaştı. İnsanlarla birlikte yaşayıp aralarına karıştılar. Böylece Liyue Limanı'nda eşsiz soylar ortaya çıktı.

Birkaç bin yıl öncesini anlatan bir halk hikayesine göre, o zamanlarda bile zarif qilin'lerin arasında vahşi ölümlülere derin duygularla bağlananlar vardı.
Hikayeye göre, o vahşi çağda insanlar su nilüferi ve defne yapraklarından yapılma kıyafetler giyiyordu.
Bir otacı, gece vakti bir dağ gölünde yıkanırken hayretler içinde kaldı çünkü yakınlardan geçen bir qilin adamın suyun kenarında bıraktığı kıyafetleri yemeye başlamıştı. Aydınlanmış yaratık, insanların utanç ve mahremiyet kavramlarını anlamak ve aydınlanmış yaratıkların ölümlüler diyarındaki davranış kurallarını öğrenmek için henüz çok gençti.
Qilin, kaba davranışını telafi etmek ve ölümlü adamı uhrevi Adeptus görünümüyle korkutmamak için bir kadın görünümüne büründü. Dolunayın soluk ışığı göle vurduğu zaman, otacının karşısına çıktı.
Bu aydınlanmış genç yaratık, insanlardaki utanç ve mahremiyet kavramlarını anlamıyordu. Ayın ve ateş böceklerinin aydınlattığı o dağ ormanında yaşayan aydınlanmış yaratığın üzerinde, çiy damlaları ve ay ışığından başka bir şey yoktu. Cahil ölümlü ile birlikte seyahat etti, çiçeklerin ve bambu ağaçlarının arasında neşeyle dolaştı, adama Adeptusların dağda yaşadığı yerleri gösterdi, ona kuşların öterken neler söylediklerini anlattı, böcek seslerinin arasında hafif bir uykuya daldı ve yavaşça daha önce birçok kişinin gördüğü kadim rüyaları görmeye başladı.
Otacı, şafağın ilk ışıkları ile uyandı ve aydınlanmış yaratığın hiçbir iz bırakmadan ortadan kaybolduğunu fark etti.

Hikayenin nasıl devam ettiğine dair farklı görüşler var. Bazıları qilin'in gece vakti otacının kapısının önüne bir bambu sepet bıraktığını, sonra da mehtaplı sise karışarak ortadan kaybolduğunu söylüyor. Otacı kapıyı açtığında, sepetin içinde uyuyan bir çocukla karşılaşıyor.
Bazılarıysa, qilin'in o günden itibaren ölümlüyle birlikte yaşadığını, çocuk sahibi olduğunu ve insanların yaşamına uyum sağladığını söylüyor.

Bu bin yıllık hikayenin gerçek olup olmadığının bir önemi yok çünkü bu zarif aydınlanmış yaratıklar hâlâ Liyue sakinlerinin arasındalar ve kalabalıkların arasında gizlenmiş bir halde, Rex Lapis'in onları yeniden çağıracağı günü bekliyorlar.