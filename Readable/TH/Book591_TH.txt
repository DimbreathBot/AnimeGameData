ฮ่าฮ่า บ้าจริง!
ไม่คิดเลยว่า "นาฬิกาพก Mora" ที่ฉันซ่อนเอาไว้ซะดิบดี จะถูกเธอค้นพบจนได้! เก่งไม่เบาเลยนี่!
แต่เธอผู้มีความสามารถเก่งกาจคงจะค้นพบแล้วแหง ๆ นาฬิกาพกเรือนนี้ก็แค่สลักฝาและพ่นสีให้เป็นลาย Mora ก็เท่านั้น ตามการประเมินค่าปกติทั่วไปแล้ว มันก็คงจะมีราคาแค่ไม่เท่าไหร่หรอก
ตอนนี้จิตใจของเธอคงจะลุ่ม ๆ ดอน ๆ อดคิดไม่ได้ว่า "สมบัติแรกเริ่มสุดของ 'ห้วงธารสารพันพิศวง' เป็นของแค่นี้เนี่ยนะ แถมยังทำให้ใครอีกต่างหลายคนมาเลียนแบบเขาอีก... นักผจญภัยที่ทิ้งนาฬิกาพกเอาไว้เป็นพวกต้มตุ๋นชัด ๆ เลย!"
แต่เธออย่าเพิ่งโมโหไป! ฟังคำอธิบายของฉันสักคำสองคำก่อน...
สาเหตุที่ Mora ได้กลายเป็นสกุลเงิน "Mora" ที่คนทั้งแผ่นดินใช้กันทั่วบ้านทั่วเมืองนั้น เป็นเพราะว่าเบื้องหลังมีผู้ยิ่งใหญ่เกรียงไกรที่ให้ความสำคัญกับพันธสัญญา ผู้ที่แข็งแกร่งยุติธรรม... ขอละคำชมอีกห้าพันคำที่เหลือไว้ในฐานที่เข้าใจ สรุปก็คือเป็นเพราะเรามี "ความน่าเชื่อถือ" ของเทพแห่งหินอย่าง Morax คอยอุ้มชูมันไงล่ะ ซึ่ง "ความน่าเชื่อถือ" นี้ได้สร้างคุณค่าให้แก่ Mora มิเช่นนั้นมันก็คงเป็นแค่... เอ่อ... เป็นแค่โลหะกลมกลิ้งอันนึงก็เท่านั้น
ส่วนเบื้องหลังของนาฬิกาพกเรือนนี้ คือวันเวลาอันแสนยากลำบากที่ฉันได้ปีนภูเขาข้ามน้ำข้ามทะเล เพื่อมาตามหาสมบัติอันโด่งดังในทะเลทราย จะเขียนเรื่องราวที่เกิดขึ้นระหว่างทางเป็นนิยายกี่สิบเล่มก็คงไม่มีวันจบ เพราะงั้นฉันจึงฝากนาฬิกาพกที่ฉันพกติดตัวแต่เด็กไว้ที่นี่
ไม่ใช่เพราะทั้งเนื้อทั้งตัวฉันเหลือแค่ของสิ่งนี้อย่างแน่นอน!
ไม่แน่ว่าสักวันหนึ่ง ฉันอาจจะกลายเป็นนักผจญภัยผู้โด่งดังของผืนดินนี้ก็ได้ พอถึงตอนนั้น ชื่อเสียงของฉันก็จะสร้างคุณค่าราคาอันแสนแพงให้กับนาฬิกาพกเรือนนี้เช่นกัน เธอไม่ขาดทุนหรอกน่า!
แน่นอนว่าพวกเธออาจจะเข้าใจหลักเหตุผลนี้มาตั้งแต่แรก หรือพวกเธอก็อาจจะสุดยอดกว่าฉัน และกลายเป็นคนใหญ่คนโตในเร็ววัน แต่ตรรกะชุดนี้ของฉันก็ยังใช้ได้ผลอยู่ดี... นาฬิกาพกเรือนนี้เป็นของที่ระลึกชิ้นเก่าแก่ที่สุดที่พวกเธอหาเจอใน "แดนมายากระจกเงา" อันแสนมหัศจรรย์ งั้นก็ให้พวกเธอเป็นคนสร้างคุณค่าที่น่าดูน่าชมกว่าฉันให้แก่มันแล้วกัน!
เพราะฉะนั้น ไม่ว่าเธอที่ได้อ่านข้อความ กับฉันที่เป็นคนฝังนาฬิกาพกจะอยู่ห่างกันกี่สิบ กี่ร้อยปี พวกเราก็มาพยายามและก้าวหน้าไปด้วยกันเถอะนะ!
จากนั้นก็แพร่กระจายหลักการ "สร้างคุณค่า" แบบนี้ให้ทั่วทุกมุมของ Teyvat ไปเลย แบบนี้ชีวิตของทุกคนคงจะเต็มไปด้วยกำลังฮึดสู้เหมือนกัน!
ลงชื่อ: นักผจญภัยที่ดูจะไม่ได้มีชื่อเสียงอะไร แถมลายเซ็นยังเวอร์วังเป็นพิเศษอีกต่างหาก
