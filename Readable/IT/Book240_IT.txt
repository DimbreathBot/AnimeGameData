Avevamo lasciato Itaru la Volpe nera mentre si stava dirigendo verso il villaggio in cerca di guai. Là vide due donne sul ciglio della strada vestite come dei taglialegna. Alla cintura di ciascuna erano appese tre lame: una nodachi lunga più di due metri, una kodachi e una wakizashi. Erano armate fino ai denti e non avevano paura di darlo a vedere.

Mentre l'imponente sagoma di Itaru si avvicinava, la terra tremava e la polvere si alzava a ogni suo passo, il che mise le due donne in allerta. Serrarono in mano l'elsa delle loro lame, pronte a estrarle, e chiesero all'unisono:

"Chi sei? Sei uno youkai?!"

La sagoma rispose alle due donne:

"Ahahah, esattamente!"

Senza esitazione, le due donne sguainarono immediatamente le loro spade e si fecero avanti, intenzionate a uccidere Itaru. Ma avevano sottovalutato l'abilità della youkai. Questa schivò i loro attacchi con un solo passo, afferrò i loro polsi e li torse mentre si voltava di lato, facendo cadere con grande strepito entrambe le loro nodachi di oltre due metri. Sorprese, le due donne fecero per impugnare le loro kodachi, ma furono troppo lente. Itaru fece volare a terra con un potente manrovescio una di loro, bloccando al contempo l'altra con una presa alla testa. Quindi afferrò la prima per la collottola e la alzò in aria, ponendo il piede sul petto dell'altra per bloccarla a terra.

"Le oni gemelle di Tokaku? A quanto pare nessuna di voi ha imparato qualcosa dalla lezione che vi ho dato l'anno scorso, quando tormentavate gli abitanti del villaggio!"

A queste parole, le due bandite andarono nel panico e iniziarono a implorarla di risparmiarle. Itaru le scaraventò a terra e parlò loro.

"E va bene. Beh, ora che Hakushin mi ha bandita dalla montagna, sono una youkai errante. Perché non vi unite a me? Andremo in giro ad aiutare chi ne ha bisogno. Ci sarà da divertirsi!"