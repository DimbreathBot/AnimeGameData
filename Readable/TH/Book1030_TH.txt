...
เพื่อทดสอบโครงสร้างที่แม่นยำและประสิทธิภาพของหน่วยพลังงานโฟลจิสตัน จึงได้สร้าง "บริวารมังกรแดนลับ" ที่ใช้บันทึกข้อมูลขึ้นมา...
โดยมีวัตถุประสงค์เพื่อใช้สำหรับการปรับ และควบคุมโฟลจิสตันอย่างแม่นยำในระยะที่ 2 ตามแผนการ และใช้เป็นแผนสำรองด้วย
หากการทดลองเปลี่ยนให้เป็นโฟลจิสตันไม่สามารถควบคุมได้ ก็จำเป็นต้องเก็บกลไกที่คอยรักษาสภาพพื้นที่ที่เป็นโฟลจิสตันไว้ ถึงตอนนั้น ก็คงต้องพึ่งพากลไกเล็ก ๆ พวกนี้ในการซ่อมบำรุง
...
ตอนที่ต้นแบบถูกสร้างขึ้นมา ความทรงจำก็ถูกกัดกร่อนไปมากขนาดนี้แล้ว...
ถึงขั้นนึกไม่ออกแล้วด้วยซ้ำว่า... มันผ่านมานานขนาดไหนแล้ว นับตั้งแต่ที่เผ่าพันธุ์ของข้าได้สยายปีกโผบินอย่างอิสรเสรีในดินแดนแห่งนี้
และถึงขั้นนึกไม่ออกเลยว่า ฮ่าฮ่า นึกไม่ออกเลยว่า จะไม่มีใครยืนอยู่ข้างบัลลังก์ที่ว่างโหวงของข้าอีกแล้ว
ช่างเถอะ... ยังไงสักวันหนึ่ง เขาก็ต้องกลับมาที่เมืองนี้อยู่ดี

[ข้อความในบันทึกโฟลจิสตัน I]
เวลาที่เขียน:
ไม่ทราบ
เนื้อหาข้อความ:
การสร้างจักรกลสำหรับใช้บำรุงรักษา และจักรกลแดนลับที่เกี่ยวข้องกับแผนสำรองสำหรับระยะที่สองนั้น ก็เป็นเรื่องที่เข้าใจได้อยู่
แต่ทำไมต้องทำเป็นรูปทรงนี้ด้วย การใช้พลังงานในการทำงานควรจะมีประสิทธิภาพมากกว่านี้สิ...
ยิ่งไปกว่านั้น พี่ชายผู้น่าสงสารของฉันที่ติดอยู่ในเขาวงกต ลูกหลานชาวเผ่าโง่เง่าของคุณก็แค่ทำเลียนแบบขึ้นมา หลังจากที่คุณสร้างต้นแบบขึ้นมา โดยที่ไม่ได้เข้าใจความหมายลึกซึ้งที่แฝงอยู่ในนั้นเลย
อีกอย่าง เพื่อจะได้ไม่ "ล้ำหน้า" เกินสิ่งประดิษฐ์ของคุณแล้ว สิ่งที่เรียกว่า "บริวารมังกรแดนลับ" ที่พวกเขาสร้างขึ้นยังมีขนาดเล็กกว่าต้นแบบซะด้วยซ้ำ
น่าขำจริง ๆ มาตรฐานที่ไม่สอดคล้องกัน ทำให้เกิดความเสียหายในการผลิตที่ไม่จำเป็นแท้ ๆ...

[ข้อความในบันทึกโฟลจิสตัน II]
เวลาที่เขียน:
ไม่ทราบ
เนื้อหาข้อความ:
...ใครจะคิดว่า บริวารมังกรที่เป็นเพียงกลไกควบคุม และไม่ได้มีฟังก์ชันทางการทหารเหล่านี้ จะสามารถเหลือรอดผ่านสงครามมาได้
ดูเหมือนว่าเพื่อเอาอย่างคุณแล้ว พวกเขายังได้ทิ้งบันทึกของตัวเองไว้ในแกนกลาง ตอนที่สร้างบริวารมังกรแดนลับด้วย
ฉันถึงแยกแยะได้ว่าเจ้าพวกนี้ที่หน้าตาเหมือนกันเป๊ะ ถูกสร้างขึ้นมาโดยใคร
...ฉันเอาชื่อเจ้านายมาตั้งเป็นชื่อให้พวกมัน เพื่ออะไรงั้นเหรอ คงเพื่อระลึกถึงละมั้ง?
หากคุณเห็นข้อความนี้ คุณคงหัวเราะเยาะในความโง่เขลาของฉันสินะ พี่ชาย
ดูเหมือนว่าในเมืองที่เหี่ยวเฉาและไร้ชีวิตชีวาแห่งนี้... ฉันเองก็...

[ข้อความในบันทึกโฟลจิสตัน III]
เวลาที่เขียน:
ไม่ทราบ
เนื้อหาข้อความ:
แปลกจัง ฉันเปลี่ยนชื่อของต้นแบบไม่ได้เลย... ดูเหมือนว่าแม้แต่ฉันก็ไม่มีสิทธิ์ทำแบบนี้ คุณยังเก็บอะไรแบบนี้ไว้ให้ตัวเองอีกเหรอเนี่ย... นึกภาพไม่ออกเลยจริง ๆ
อาจเพราะการกัดกร่อนของ Abyss ที่มีต่อเมืองศักดิ์สิทธิ์รุนแรงขึ้น เมืองขนาดใหญ่ที่สร้างขึ้นจากโฟลจิสตัน... ทั้งข้อมูลและโครงสร้างของมันล้วนดำรงอยู่ร่วมกัน
เฮ้อ เขตเมืองเป็นพื้นที่ของตัวจริง... ดูเหมือนว่าเขตเมืองที่มีข้อมูลชื่อของต้นแบบก็ถูกกัดกร่อนจนอ่านไม่ได้ ดังนั้นจึงไม่สามารถแก้ไขได้
ไม่รู้เลยจริง ๆ ว่าคุณตั้งชื่อให้กับเครื่องจักรนี้ว่าอะไร
หรือว่า ชื่อของมันก็สูญเสียความหมายไปแล้วเช่นกัน เพราะคุณไม่เคยตั้งชื่อให้มันตั้งแต่แรกแล้ว...
