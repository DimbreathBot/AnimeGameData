... Yalan söyledim, tıpkı Lovia'nın yaptığı gibi, tıpkı kız kardeşimin yaptığı gibi. Bay Solovei bana kalbimde nefret olup olmadığını sorduğunda "hayır" dedim.

... Ama kalbimdeki kini nasıl kelimelere dökebilirim? Onun kadar iyi ve samimi bir insan böylesine dehşet verici bir kötülüğü nasıl anlayabilir ki?

... Hayır. Böyle düşünmemeliyim. Bundan kimseye söz etmeme de lüzum yok. Bay Solovei böyle önemsiz meselelerle meşgul edilmemeli. Hiç kimse başkasının acısının yükünü taşımak zorunda değil, bilhassa bu acıyı bizzat yaşamamışken. Velev ki gerçekten dinlemeye hazır olsa, velev ki iyiliğinden gözyaşlarına boğulsa bile... Ne değişir? Yalnızca başka bir yumuşak kalbi boş yere yaralamış olurum. Geçmişte, şimdi ve gelecekte, Lovia'nın bana yanlışlıkla gösterdiği o sonsuz kader ipliklerinde, başkalarının felaketleri için gözyaşı dökenler aslında gülümsemesi gereken iyi ruhlardı. Ve mehtaplı küre iyiliğin karşılığında daima zulüm veren bir yer olduğundan, en azından ben ona faydası dokunmayacak bir kederi yaşatmamalıyım.

... Bir zamanlar yalandan nefret ederdim. Ama şimdi bile isteye söylediğimi görüyorum. Belki de son onca yılın [...] senesi bana bu an için verilmiş bir cezadır...

... Ama artık önemi yok. Zira Tuzun asil hanımından Gurabad Cinlerinin evlatlarına dek, masumların en ağır cezaya çarptırıldığı nice örnek vardır; öyleyse benim gibi [...] içinde boğulmuş bir günahkarın hali pekala doğaldır. Eğer gümüş beyazı iplik şimdiden boğazıma dolanmışsa, bari daha da affedilmez günahları tek başıma yükleneyim ki lekesiz çocuklar esirgensin...

... Donuk Aydan doğan, Donuk Aya geri dönmelidir. Bütün surlar, kuleler, kaleler ve mabetler yıkılmalıdır; ancak burada Ejder Soyu tarafından yükseltilen büyük sütun hariç, zira atalarımızın sığınak bulduğu kutsal mabettir orası. Uzun süren tecrit ve inziva yalnızca geçici hevesleri ve boş hayalleri besler. Bizi onlardan ayıran ölülerin gururu değil; tabiata saygı, yabancılara şefkat ve kimsenin inanmadığı erdemler olmalıdır. İşte ancak o vakit ne Lovia gibi... Ne de benim gibi biri bir daha doğmayacaktır.

... Bugünden on yıllar sonra yeni bir ay tanrıçası doğacak... Ne kadar ironik! Lovia'nın uzun ve umutsuz arayışı boşunaymış. [...], kız kardeşimi elimden alan adam yerine kehanetteki kutsal varisi doğurmuş olsaydı... Gerçek hükümdarımız olması gereken kişi yalnızca Snezhnaya'da daha büyük bir kaosa yol açardı. Yeni ayın doğuşunun kız kardeşimin yaptıklarıyla hiçbir ilgisi yoktu. Ne kızın gelişini öngörebildi ne de kutsal tahtın aslında hiç bozulmadığını biliyordu...

... Ben o anı görmeye yaşar mıyım bilmiyorum, zira kendi ipliğim benden gizlendi. Ama dua ediyorum ki yaşamayayım. Günahla lekelenmiş olanlar, ayın saf ışığını görmeye layık değildir...

... Her halükarda, insanlar yeni ayın yalnızca iyilikten, dostluktan ve karşılıklı yardımlaşmadan hoşnut olduğuna inanmalıdır. Başka hiçbir dua ya da kurban tanrımızı memnun etmeyecektir. Buna inanmak zorundalar; çünkü eğer inanmazlarsa, ne kadar yüce olursa olsun her ideal solmaya ve ayın altında yatan kire karışmaya mahkumdur...

... Tanrıların iplikleri benim gözüm için fazlasıyla parlak, onun nereye yöneldiğini de göremiyorum. Ama en azından onun adına affedilmiş olan Donuk Ayın Çocukları, seçme kudretinin yalnızca ona ait olmasını güvence altına almalıdır. Hiç kimse ondan karşılık ya da mükafat beklememeli, onu başkalarının tahayyül ettiği "mükemmel ilah" kalıbına sokmamalıdır...

... Donuk Ayın kızı, yeni ayın hanımı... Bir gün hakiki mutluluğun rüyasını görmesini umuyorum... Ve Donuk Ay günahlarımı asla bağışlamasın; çünkü onun adını sayamayacağım kadar çok kez lanetledim.