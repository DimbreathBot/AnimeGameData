กาลครั้งหนึ่งนานมาแล้ว เมื่อแร่ล้ำค่าซ่อนอยู่เต็มทิวเขา เมื่อดวงดาวร้อยเรียงต่อกันเป็นงูตัวยาว และความฝันในยามค่ำคืนยังเต็มไปด้วยสีสัน...
มีคุณหนูสโตธท่านหนึ่ง (หรือหนูขาว? กระต่ายขาว? ช่างเถอะ ไว้ค่อยว่ากันอีกทีละกัน!) อาศัยอยู่ในเมืองเล็ก ๆ อันสมบูรณ์พูนสุขแห่งนี้ เพื่อนบ้านและเพื่อน ๆ ต่างเรียกเธอว่า "Snowflake" (ชื่อเดิมของเธอคืออะไรนะ... เรื่องนี้ไว้ค่อยคิดทีหลังละกัน!)
ขนสีขาวบริสุทธิ์ของ "Snowflake" นั้นเหมือนกับหิมะบนยอดเขาที่ไม่มีวันละลาย ไร้สีอื่นเจือปน ดวงตาของเธอดุจดั่งท้องฟ้ายามราตรีที่สว่างไสว และส่องประกายระยิบระยับในความเงียบงัน เสียงของเธอชัดใส ราวกับว่ามีมือที่มองไม่เห็นของใครสักคน กำลังบรรเลงเครื่องดนตรีที่งดงาม ทั้งคล้ายดั่งมีใครบางคนกำลังรินไวน์องุ่นสีทองลงในแก้ว...
ผู้คนในเมืองอยากเจอเธอทุกวัน ต่อให้เป็นแค่การทักทายง่าย ๆ ก็ตาม
แต่ "Snowflake" กลับหลงลืมตัวตนของเธอไป ท่ามกลางเสียงเยินยอและผู้คนที่ไล่ตาม และความงดงามของอัญมณี... ถึงขั้นลืมชื่อเดิมของตัวเองไปเลย (อ่าฮ่า! แก้ปัญหาได้แล้ว!)
"ของขวัญสำหรับการพบกันของฉันล่ะ?" คุณหนู Snowflake แม้แต่เปิดประตูก็ยังคร้านจะทำ มีเพียงสร้อยข้อมือทับทิมที่อยู่บนข้อมือเท่านั้น ที่ส่องประกายลอดผ่านร่องประตูออกมา
"เอ่อ..." ผู้มาเยือนทำหน้าลำบากใจอย่างอดไม่ได้
ได้ยินเพียงเสียง "ปัง" ประตูบ้านเล็ก ๆ ก็ปิดลงอีกครั้ง
คุณหนู Snowflake ผู้บริสุทธิ์ สูงส่ง และเป็นที่ชื่นชมผู้นี้ กลับมายืนอยู่หน้าโต๊ะเครื่องแป้งอีกครั้ง เพื่อรอคอยผู้สนับสนุนที่มี "ความจริงใจ" คนต่อไป
ความฝันของเธอคือการค้นพบสามีในฝันของเธอ
แต่คนที่สามารถแต่งงานกับเธอได้ จะต้องครอบครองสมบัติที่ล้ำค่าที่สุดในโลกก่อน...

วันหนึ่ง มีคุณแมวพเนจรเดินทางมาถึงเมืองนี้ เขามาจากอาณาจักรอันไกลโพ้นที่อยู่ทางเหนือ มีขนยาวหนาปกคลุมร่างที่แค่มองแวบเดียวก็รู้ว่า ได้รับการดูแลเอาใจใส่อย่างดี ถึงขั้นดีเกินไปด้วยซ้ำ ถ้าเข้าไปใกล้เขา คุณจะได้กลิ่นอาหารแสนอร่อยมื้อล่าสุดของเขาด้วย (ตอนนี้แมวของฉันกำลังเลียขนอยู่บนตัวฉัน... กลิ่นคาวปลาโชยมาเลย...) ดวงตาสีเขียวมรกตของเขานั้น แฝงด้วยความฉลาดที่หาได้ยาก
ชาวเมืองผู้อัธยาศัยดีได้รับนักเดินทางคนนี้เอาไว้ หลังจากดื่มเบียร์เอลไปสามแก้ว เขาก็รู้ข้อมูลข่าวสารของเมืองมาหมดแล้ว แถมยังได้ฟังพยากรณ์อากาศในวันพรุ่งนี้ไม่ต่ำกว่าห้าแบบด้วย
ในบรรดาข้อมูลทั้งหมดนี้ เขาสนใจเรื่องของ "Snowflake" คนนั้นมากที่สุด
"จะไปพบสุภาพสตรีผู้งดงามท่านนี้ได้ที่ไหนกันนะ?"
"เฮ้ ฉันขอเตือนว่านายเลิกคิดจะดีกว่า"
"ทำไมพูดอย่างนั้นล่ะ?"
"คุณหนู Snowflake ชมชอบสมบัติหายาก แถมในช่วงสองปีมานี้รสนิยมก็ยิ่งจุกจิกมากขึ้นเรื่อย ๆ... ถ้าไม่มีทรัพย์สมบัติมากพอ ก็รีบล้มเลิกความคิดนี้ซะ นี่ก็เพื่อตัวนายเองนะ"
ดวงตาสีเขียวของคุณแมวกลอกไปมา

ก๊อก ก๊อก ก๊อก
คุณแมวเคาะประตูบ้านของคุณหนู Snowflake บ้านของเธอค่อนข้างเล็กไปหน่อย
"ของขวัญสำหรับการพบกันล่ะ?"
ดวงตาคู่หนึ่งมองลอดผ่านรอยแยกประตู มายังคุณแมวเหมียวอย่างไม่ใส่ใจ
"แน่นอน ผมได้เตรียมของขวัญที่ยิ่งใหญ่ที่สุดไว้ให้คุณหนู Snowflake ที่เคารพแล้ว ผมเชื่อว่าของขวัญนี้จะเพิ่มความสวยงาม ให้กับรูปลักษณ์ที่งดงามอยู่แล้วของคุณได้มากขึ้น สร้อยคอเส้นนี้ทำจากโมราของทางเหนือ ไข่มุกจากทะเลใต้ และอำพันจากแดนตะวันตก ซึ่งเป็นสมบัติล้ำค่าของเผ่าเรา ผู้อาวุโสไหว้วานให้ผมออกเดินทางไปทั่วโลก เพื่อเสาะหาผู้ที่งดงามและสูงส่งที่สุด และนำของขวัญชิ้นนี้มอบให้แก่ผู้นั้น การได้พบคุณถือเป็นเกียรติของผม คุณหนู ผมเชื่อว่าคุณคือคนที่ผมตามหาอยู่ ดังนั้นโปรดรับมันไว้ด้วยเถิด"
แสงหลากสีแวววาวพุ่งออกมาจากร่องประตู สร้อยคอหรูสะท้อนให้เห็นดวงตาของคุณหนู Snowflake ที่กำลังทอประกาย
"ดูไม่เลวเลย เหมาะกับฉันดีนะ" คุณหนู Snowflake เอ่ยอย่างกระหยิ่มใจ
"พอได้พบคุณ ผมกลับคิดว่าความงามที่ไม่มีใครเทียบได้ของคุณ จะทำให้เครื่องประดับทั้งหมดต้องอับแสง แต่ยังไงก็ขอให้ผมได้สวมให้คุณเถอะนะ" คุณแมวโค้งคำนับด้วยความจริงใจ แล้วเดินเข้าไปข้างใน จนเกือบจะติดอยู่ในร่องประตู
"ผมจะทำพิธีอธิษฐานและอวยพรให้คุณ เพื่อให้ของขวัญชิ้นนี้ ยังคงสว่างไสวราวแสงจันทร์ แม้ว่าผมจะจากไปแล้วก็ตาม"
"เอาสิ เชิญเลย"
คุณหนู Snowflake ที่กำลังหลงใหลไปกับคำชม เผยลำคอที่เรียบเนียนของเธอให้เห็น...
...
ตั้งแต่นั้นมาก็ไม่เคยมีใครได้เห็นคุณหนู Snowflake อีกเลย
บางคนบอกว่าเธอเบื่อหน่ายกับชีวิตเรียบง่ายในเมือง จึงออกเดินทางไปตามหาสมบัติเพียงลำพัง...
บางคนก็บอกว่าเธอได้พบกับสามี และใช้ชีวิตอย่างมีความสุขกับคุณแมวที่มาจากแดนไกล
เพราะมีบางคนเคยเดินสวนกับคุณแมวที่ออกจากเมือง และได้กลิ่นน้ำหอมหรูหราของคุณหนู Snowflake จากตัวเขา

(อืม... เรื่องนี้อาจจะไม่เหมาะที่จะเล่าให้เด็กฟังรึเปล่านะ? ขอฉันคิดก่อน...)