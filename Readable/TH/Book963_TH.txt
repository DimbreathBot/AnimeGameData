หลังจากที่ราชาแห่งหินปกปักรักษาภูเขาและป่าไม้ มีคนเรือคนหนึ่งเข้าไปในลำธารอันซับซ้อนใต้ภูเขา Lingmeng และหลงทางอยู่ในหมอกบนภูเขาอันเปียกชื้นตอนย่ำค่ำ เขาใช้ไม้ไผ่ค้ำถ่อข้ามพืชน้ำที่เรืองแสงสลัวสีฟ้าอมม่วง เดินผ่านพุ่มไม้ที่ดอกไม้ร่วงหล่น และตามรอยนกสีเขียวอมฟ้าที่เขาไม่เคยเห็นมาก่อนแม้แต่ในความฝัน จนในที่สุดคนเรือก็รุกล้ำเข้าไปในถ้ำที่หลับใหลอยู่
ด้วยแสงเรืองรองจากหินหยกและแสงสลัวจากเห็ด คนเรือจึงมองเห็นร่างของบรรพบุรุษในอดีตได้อย่างเลือนราง พวกเขาสวมชุดผ้าไหมตัวยาวโบราณ มุมเสื้อประดับด้วยหยกบริสุทธิ์และสมุนไพรหอมนิรนาม ดูคล้ายผีสางเทพเจ้าในภูเขา พวกเขายืนเรียงแถวกันอยู่ริมสระน้ำลึก และขับขานบทเพลงที่คนเรือไม่เคยได้ยินมาก่อน:
"ในยามที่ทิวาและราตรีถูกปกคลุมไปด้วยความโกรธแค้น ลมพายุพัดพาสายฝนและหมอกควันมาเยือน"
"อยู่กับความเศร้าเสียใจกับเวลาที่ล่วงผ่าน ได้แต่เคืองแค้นท่านที่มาช้าไป"
บทเพลงทั้งเศร้าสร้อยและสงบ ทั้งคล้ายกับมีความขุ่นแค้น คนเรือพินิจมองเงาคนที่เปล่งแสงรำไรภายในถ้ำนั้นอีกครั้ง พวกเขาเริ่มถอดหยกออกทีละชิ้นแล้วโยนลงไปในสระน้ำอันมืดมิด โดยที่ดูเหมือนไม่ได้สังเกตเห็นเลยว่ามีแขกมาเยือน แต่แล้วคนเรือก็รู้สึกหดหู่และหวาดกลัวมากขึ้นเรื่อย ๆ จึงรีบถ่อไม้ถอยกลับ โดยทิ้งสัญลักษณ์ไว้ระหว่างทาง และกลับไปที่หมู่บ้าน Qiaoying
ว่ากันว่าต่อมา Yuehai Pavilion ได้ส่งนักสำรวจแผนที่มาอีกครั้ง เพื่อค้นหาชุมชนลึกลับที่ไม่เคยปรากฏบนแผนที่มาก่อน บางคนก็บอกว่า เคยมีกองทหาร Millelith เข้าไปสำรวจในภูเขาลึก เพื่อค้นหาแหล่งกบดานที่อาจจะผิดกฎหมาย แต่ก็ไม่เคยได้อะไรกลับมาเลย สมัยที่แพทย์ชื่อดังของท่าเรือ Yilong อย่าง Lan Jing ยังหนุ่ม เขาได้เข้าไปสำรวจในภูเขา Lingmeng เพื่อค้นหาถ้ำลึกลับในตำนาน และตามหาตำรับยาโบราณ แต่หลังจากกลับมา เขาก็ไม่เคยพูดถึงเรื่องนี้อีกเลย จนกระทั่งเขาจากโลกนี้ไป ครอบครัวของเขาก็พบกับแท่นฝนหมึกท่ามกลางสมบัติของเขา ว่ากันว่าสีของมันใสราวกับน้ำ และสว่างราวกับท้องฟ้า แต่เนื่องจากเจ้าของได้จากโลกนี้ไปแล้ว ทำให้ไม่มีใครรู้ที่มาของแท่นฝนหมึกนี้ ต่อมา หลังจากที่ลูกหลานของแพทย์ชื่อดังผู้นี้ เปิดทำธุรกิจเรือสินค้าแล้วไม่ประสบความสำเร็จจนล้มละลาย แท่นฝนหมึกนี้จึงหายสาบสูญไปในหมู่ผู้คน และไม่มีผู้ใดรู้ว่ามันอยู่ที่ไหนตราบจนทุกวันนี้