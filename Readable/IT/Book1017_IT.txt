Fratelli, figli miei, ascoltate attentamente.
Ascoltate bene il mio nome: io sono Djeli Mamoudou dei Figli degli Echi.
Sono un cantastorie della nostra tribù, un messaggero di epiche gesta.
La mia storia comincia da Bilali, il primo cantore di epopee,
e Keitan Kouyate e Bintu Kouyate sono i miei predecessori.
Bilali fu colui che un tempo seguì un saggio errante per imparare antiche poesie,
e i due Kouyate intrecciarono gli antichi testi creando tappeti e tende di feltro.

La mia mente conosce i Signori dei Draghi e i Re barbari delle epoche oscure.
La mia lingua può affrontare un duello di poesie contro il più prolisso dei Monetoo.
Le mie storie possono illuminare molte verità, e le mie parole purificare molte menzogne.
Le storie purificano le menzogne e diventano storia, chiara e trasparente come uno specchio d'acqua.
Questi specchi brillano di una luce iridescente di giorni antichi... Ma l'oscurità è altrettanto abbagliante...
Come il bagliore degli occhi imperscrutabili della morte.
La storia insegna ai sopravvissuti, ma le storie sono radicate in coloro che sono morti...
Poiché le gemme del futuro spuntano dalle venature del passato.

Perciò venite ad ascoltare le mie canzoni e i racconti di quest'eroe!
Ascoltate la canzone dell'anima dei figli del bisonte, dei figli del rinoceronte.
Vi narrerò le gesta di Magan Sundjatta e del suo destino,
vi parlerò dei fardelli e delle passioni di Mali Djata,
vi canterò le lodi di Sogolon Djata e della sua illustre fama,
e vi racconterò della battaglia finale tra Nare Magan Djata e il suo grande nemico...
Oh, quale eroe ha mai detenuto così tanti titoli?
Nemmeno la magia più oscura né gli spettri più ripugnanti avrebbero potuto fargli del male!

Fratelli miei, mia progenie, fieri Figli degli Echi!
Ascoltate! Vi narrerò di centomila Re barbari da tempo dimenticati.
Prestate attenzione mentre vi racconto la storia della loro sconfitta per mano di Sundjatta.
Udite come, una volta conquistati, essi combatterono al suo fianco.
Lasciate che vi racconti di come i nemici diventino amici, e di come la ferocia possa portare alla benevolenza...
Lasciate che vi sveli come l'esercito delle tenebre s'innalzò come una montagna,
e si dissolse dinanzi alla potenza di Sundjatta.
Questa è una storia di gesta eroiche mai udite prima e di sacrifici incompresi.