
ลมทะเลยามรุ่งอรุณกำลังสำราญกับการพัดพาบทกวีเก่าแก่...
กระแสของกาลเวลาไม่ขับเคลื่อนไปข้างหน้าอีกต่อไป มันได้หวนย้อนตามนักร้องคนนั้นกลับสู่อดีต

เรือเล็กลอยล่องไปตามกระแสน้ำทะเล ข้ามผ่านโดมประดับทองคำของอาณาจักรที่รุ่งโรจน์
ลอดผ่านกำแพงสูงที่ล้อมรอบคฤหาสน์สีเขียว ท่ามกลางสายลมแผ่วเบาของฤดูร้อน
ทั้งเหล่าชนชั้นสูงในเรือเล็ก หรืออนารยชนที่ถูกจับมาเป็นเชลย
ต่างดำดิ่งอยู่ในท่วงทำนองของยุคสมัยที่สวยงาม ดื่มด่ำอยู่กับความทรงจำครั้งเก่า...

เพราะนี่คือยุคที่เรืองรองด้วยสีทองอร่าม... ยุคของราชาแห่งความรุ่งโรจน์

"ข้ามาจากอาณาจักรคับแคบบนเกาะร้าง เกิดในกระท่อมฟาง และเติบโตมากับหมู่บ้านที่สร้างด้วยต้นกก"
"เมื่อครั้งที่นักรบผู้สวมชุดเกราะแพรวพราวมาเยือนบ้านเกิดของเรา และประกาศการ 'ยึดครอง' "
"ตอนนั้นข้ายังเป็นแค่เด็กน้อยคนหนึ่งที่เดินต้อย ๆ ตามคนครึ่งเทพตัวสูงใหญ่เหล่านี้ไปยังเมืองหลวงอย่างไม่รู้ประสีประสาอะไร"
"และโชคดีที่ทักษะการบรรเลงอย่างคล่องแคล่วบวกกับเสียงร้องก้องกังวานนี้ ทำให้ข้าหลบพ้นชะตากรรมของการตกเป็นทาส"
"หลังจากนั้นมา ข้าที่ได้รับการชื่นชมจากเทพราชาถึงจะมีโอกาสได้รู้จักกับพลังของอารยธรรมและกฎระเบียบเป็นครั้งแรก"
"ข้าทอดทิ้งชื่อและเผ่าพันธุ์กำเนิดเพื่อเปลี่ยนตัวเองเป็นคนใหม่ จากนี้ไปทุกคนจะรู้จักแต่ชื่อ 'Boethius'!"

และแล้ว เด็กที่เกิดจากชนเผ่าอนารยชนก็ได้หวั่นไหวไปกับพระราชวังทองคำ และยอมศิโรราบต่ออานุภาพความงามที่ยิ่งใหญ่นั้น
พยายามทอดทิ้งและหลงลืมขนบธรรมเนียมดั้งเดิม เหมือนกับเด็กแรกเกิดที่กระเสือกกระสนอยากจะเรียนรู้อะไรใหม่ ๆ
ทำทุกอย่างเพียงเพื่อเปลี่ยนตัวเองให้กลายเป็นส่วนหนึ่งของอารยธรรมที่ยิ่งใหญ่นี้... กลายเป็นผู้ที่มีเกียรติอย่างแท้จริง
ไม่ใช่เพราะอื่นใด แต่เป็นเพราะโลกที่เรืองรองด้วยสีทองอร่าม... ยุคที่มีราชาแห่งความรุ่งโรจน์อยู่เหนือบัลลังก์