İnsanlar bir zamanlar saf bir şekilde, tıpkı halkalı ayin yerlerini oluşturan dev kayalar gibi, Kral Remus'un hükümdarlığının ve onun Sonsuz Şehir'inin de zamanın ve kaderin ötesine geçerek yüzyıllarca ayakta kalacağına inanmışlardı.
Ta ki yeryüzünün aniden yerle bir olduğu, uzun kulelerin kökünden söküldüğü, büyük sütunlu binalarla birlikte her bir şeyin devasa dalgalara kapılıp gittiği, kraliyet yollarının ve tapınaklarının harabeye döndüğü, şehirlerin içindeki insanlarla, savaşçılarla, entelektüellerle, soylularla ve hatta güneş gibi parlayan altından saraylarla birlikte sonsuz karanlığa gömüldüğü o güne kadar...
Tam da o anda "sonsuzluk" kelimesinin ne kadar saçma olduğunu nihayet anladılar.
Övgüler Soylu Denizcimize, Nehirlerin ve Denizlerin Hakimine, Tüm Suların Kraliçesine olsun. Daima hukukun yanında olsun ve saltanatı uzun sürsün. Fontaine'in tüm diyarlarına ve yeryüzündeki tüm insanlara selam olsun. Kraliyet şehri çöktüğünde, yüce güç parçalandığında ve yüksek suların üzerindeki insanlar barbarlık ile yok oluş uçurumuna sürüklendiğinde kabileler arası çatışmaları yatıştıran bizim asil Kraliçemizdi. Akan pınarların etrafına yeni şehirlerimizi kurduk ve bugüne kadar varlığını sürdüren yasalarla yönetilen yeni bir dünya düzeni başlattık.
Remuria trajedisinin üzerinden sadece yüz yıl geçmesine rağmen tarihi, efsaneler ve batıl inançlar arasında kalmış durumda. Bu durum, kısmen de olsa kendisini yok eden ölümcül felaketten ileri gelmektedir. Felaket o kadar acımasız ve hızlı bir şekilde gelmişti ki bu bilgileri aktarabilecek tüm araştırmacılar ve edebi literatürler Sonsuz Şehir ile birlikte sular altında kalmıştı. Diğer önemli bir sebep ise Remuria'nın soyundan geldiğini iddia eden gizemli araştırmacıların yaptıkları amaca yönelik çarpıtmalardı. Benim işim, tarihin genelgeçer mantığı ile birlikte bu muhteşem kadim medeniyetin gerçek ve asıl yapısını bulup ortaya çıkarmak ve onu yeniden üretmek.
Bugün var olan bazı geleneklerde kadim alimlerin en büyükleri bile, ölümlü ruhları özel olarak yapılmış sihirli figürlerin içine hapseden ve onları kendilerine hizmet etmeye zorlayan ruh hırsızı büyücüler olarak resmedilmiş. Remurialılar bu tür korkunç figürlerden yapmışlar ve bu figürler bugün dahi doğada parçalanmış halde bulunabilirler. Ancak bu durum, Remuria'nın son zamanlarında ortaya çıkan ahlaki yozlaşma yüzünden olma ihtimal yüksek, çünkü halk asil görevlerini terk edip hazcılığı ve alemciliği benimsemiş, başkalarına yapılan zulümlere de göz yummuşlar. Onlar da bu şekilde vahşice yok edilmişler.
Tıpkı kadim yazarların hemfikir olduğu gibi, "Okyanuslar yükselecek, imparatorluklar yıkılacak ve değişmeyen tek şey değişimin kendisi kalacak."