
Era l'epoca in cui i corni del regno in fiamme riecheggiavano senza fine, in cui gli eroi combattevano tra loro per la conquista.
Molte furono le cose che accaddero di cui non esiste menzione nella storia dell'umanità.

Quando i sacerdoti del fumo e della nebbia accesero dei falò alti abbastanza da oscurare il sole, offrendo il sangue di altre specie ai loro antenati coraggiosi e alle divinità invisibili...
Quando l'eroe che aveva tratto ispirazione dalle fiamme cavalcò una bestia domata fino alla fortezza che si ergeva su rocce imponenti, guidato dalla Wayob della tribù...
Quando i rettili che abitavano quella città, così antica che nessuno sapeva chi l'avesse fondata, scalarono le sue contorte torri in preda al terrore...
Solo il più saggio dei draghi rimase all'interno del vuoto stagnante, a osservare in silenzio l'immane tragedia.

Sebbene l'emissario del crepuscolo non facesse parte del suo piano, la via dell'"evoluzione" non deviò dal suo percorso.
Attraverso un meticoloso processo di selezione e coltivazione, gli eroi della tribù che aveva allevato si erano fatti strada tra le varie fazioni.
Esso credeva che il più forte tra loro sarebbe diventato l'eroe destinato a governare tutte le tribù di umani che dimoravano sulla pietra nera.
In suo nome, strinsero un patto, innalzarono un vessillo del sole ardente e marciarono sulla città delle sorgenti profonde, che nemmeno gli dèi avevano ancora conquistato.

Quel giorno, il cadavere vivente sul trono sputò una fiamma che tinse il cielo di rosso, e il nuovo re ricevette le fiamme primordiali come tributo per la sua ascesa.
Quel giorno, i draghi si inginocchiarono nuovamente dinanzi al signore dei due mondi, e le conoscenze di innumerevoli secoli di civiltà furono a sua disposizione.
Poiché esso sapeva che i nemici nell'ombra non erano distanti, e che si nascondevano ancora nelle profondità della notte, in attesa di poter dare il colpo di grazia.
Poiché esso sapeva che né gli dèi nei cieli né il grande re dei draghi sarebbero stati sufficienti. Era necessario radunare ogni conoscenza, e bisognava farlo anzitempo.

Solo così la sua testarda razza avrebbe potuto ridestarsi dagli antichi sogni infranti di un decrepito re.
Solo così l'antica civiltà avrebbe potuto accogliere degli eredi degni e ritrovare la propria posizione sulla terra.