
"ข้าแต่ผู้สูงศักดิ์แห่ง Khaenri'ah จันทราแดงได้ร่วงหล่นสู่เหวลึกไปนานแล้ว และสายเลือดของท่านจะมืดบอดในที่สุด"
"ข้าแต่พระเจ้าผู้เมตตาผู้ปกครองผองเรา หากยังทรงเมตตาต่อมวลมนุษย์ โปรดจงดื่มไวน์ในแก้วนี้เสียเถอะ"

นั่นคือช่วงเวลาโบราณก่อนที่แสงอาทิตย์อันมืดมิดจะส่องสว่างทั่วแผ่นดิน และกลุ่มคนโบราณผู้รุ่งโรจน์ยังคงปกครองอาณาจักรอันกว้างใหญ่นั้น
นักบวชผู้ดื้อรั้นเกลี้ยกล่อมให้ราชาผู้โง่เขลาบนบัลลังก์เชื่อว่า เศษซากจันทราแดงที่อยู่เหนือฟากนภาคือผู้ปกครองสรรพสิ่ง
เพราะแสงจันทราส่องประกายใต้เนื้อมนุษย์ ความมืดที่ซ่อนอยู่ใต้ก้นเหวจึงปรากฏขึ้นจากจันทราแดงเช่นกัน
เมื่อเป็นเช่นนี้ ราชาชาวมนุษย์ที่ควรเรียกตนเองว่าจันทราแดง ได้ติดตามแสงและเปลวไฟของทั้งสองโลก เพื่อตัดสินชะตากรรมที่ไม่แน่นอน
ดังนั้น บรรดาผู้ที่ปรารถนาการอยู่เหนือธรรมชาติ จึงสร้างหอคอยสูงตระหง่านมากมายนับไม่ถ้วน และอธิษฐานให้จันทราแดงที่ดับสูญไปเนิ่นนาน นำพาพวกเขาไปสู่หนทางรอด
กระทั่งเหล่านักโหราศาสตร์ที่ถูกตราหน้าว่าเป็นคนนอกรีต ได้มองเห็นต้นกำเนิดแห่งโชคชะตาทั้งหมดในโลกหล้า ผ่านเงาสะท้อนของท้องฟ้าจอมปลอม
กระทั่งความสงสัยและความโกรธเกรี้ยวที่ไม่อาจมอดดับ ได้ลุกโชนไปทั่วดินแดนไร้ความฝันราวกับไฟป่า จนลุกลามไปสู่วังแสงจันทราในที่สุด...

เมื่อถึงยุคที่สุริยันอันมืดมิดส่องสว่างไปทั่วทุกที่ ชื่อของจันทราแดงจะเลือนหายไปพร้อมกับสีแดงที่ไหลริน เหลือเพียงชื่อของเดือนดับที่คงอยู่เหนือร่องรอยสิ่งสกปรก
ไม่ว่าจะเป็นคนโสมมที่ต้องคำสาป หรือผู้บริสุทธิ์ที่ไม่แปดเปื้อนโชคชะตา ก็ไม่มีผู้ใดที่สามารถอ้างตนว่าเป็นผู้ติดตามเศษซากจันทราได้อีกต่อไป
มีเพียงไม่กี่คนเท่านั้นที่รอดพ้นจากหายนะของการล้างเผ่าพันธุ์ โดยซ่อนตัวอยู่ในเงามืดของสุริยันดำที่ไม่เคยส่องแสง และปรารถนาให้จันทราแดงตอบแทนความแค้นแก่ตนเอง...

เพียงแต่สิ่งที่เรียกว่าตอบแทนนั้นไม่เคยมาถึง และสุริยันดำก็ตกอยู่ในความโง่งมและเย่อหยิ่งเช่นกัน
เมื่อหายนะกลับมาเยือนอีกครั้ง มีเพียงแสงจันทราที่ยิ้มเยาะเท่านั้น ที่ส่องประกายมายังแสงสุริยันที่มอดไหม้เป็นเถ้าถ่าน

"โชคชะตาเอ๋ยโชคชะตา โชคชะตาที่น่าหวาดหวั่นและซีดจาง เหตุใดจึงยอมจำนนต่อเผด็จการผู้เหี้ยมโหดเช่นนี้"
"หากเศษซากเดือนดับพันธนาการเจ้าไว้จนตัวตาย แล้วความแค้นในอดีตจะมีความหมายอะไรอีก"
"หากโชคชะตาที่เธอถักทอได้เยาะเย้ยเราเช่นนี้ งั้นจงให้เราเยาะเย้ยโชคชะตาให้ดังที่สุดเช่นเดียวกัน"
"จนกว่าเงาสุดท้ายของดวงอาทิตย์จะแผดเผาโลกเก่าจนหมดสิ้น จนกว่าจันทราแดงจะเห็นรุ่งอรุณอันบริสุทธิ์"