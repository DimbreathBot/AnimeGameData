
Secondo le leggende, c'era un usignolo che trasportava un tizzone nel becco, volando solo durante le notti senza luna.
Un granello di fuoco che solcava il firmamento come una meteora, una luce in un'epoca buia.

Nelle antiche rovine di un castello, vestigia di un'epoca di grandi pionieri, si ergeva l'alta torre dei Guardaluce che vegliavano nella notte.
Diversi secoli erano trascorsi da quando i loro antenati avevano stretto quel giuramento di fedeltà eterna dinanzi alla Tsaritsa.
La gente che viveva in questo "paradiso" era certa che, finché il loro faro avesse proiettato la sua luce, la loro vita di libertà non avrebbe mai avuto fine.
Non temevano il caos scatenato da quelle bestie nere come la pece, né avevano bisogno di rifugiarsi nelle terre a nord.
Una notte, un rumore agghiacciante si levò dall'orizzonte: il leader della Caccia selvaggia stava galoppando nel cielo notturno.
Come sempre, i guardiani della notte deposero i loro grandi mantelli di pelli animali; tuttavia, quella volta, il sole non sorse.

Mentre i corni di guerra risuonavano per le colline, i guerrieri si schierarono ai piedi dell'alta torre,
in attesa del comando per marciare a sud, in ottemperanza al loro antico giuramento.
Eppure, nella grande sala dell'idromele, l'attuale Starsina sedeva in silenzio,
poiché un imponente ospite, luminoso come il sole di mezz'estate, aveva raggiunto le porte a nord della città.

"Guerrieri della Candida Stella, perché giungete proprio ora a bussare alle porte di Piramida?
Neppure voi avete il diritto di revocare i sacri poteri che Sua Maestà la Tsaritsa ci ha conferito."
Anche se affermavano di essere dei rinforzi, quegli ospiti inattesi avevano ben altri scopi, e lo Starsina lo sapeva bene...
Ma cedere il passo in quel frangente avrebbe significato la fine dell'autonomia che per secoli si erano impegnati a preservare.

Da oltre la maschera dell'ufficiale capo si levò una voce fredda e cupa,
seguita da una risata di scherno da un altro punto imprecisato.
"È lì che ha avuto inizio la calamità oscura. Ricorda: Snezhnaya non può sopportare il peso della vostra sconfitta.
Lottate con tutte le vostre forze, Guerrieri dell'Usignolo! E, in caso nessuno di voi facesse ritorno...
Saremo noi a occuparci delle 'conseguenze'."