...

Venerare sayesinde, sonunda karşıya geçip bu dağın zirvesine ulaşabildim.

Bulunduğum zirve bu civardaki en yüksek ve en tehlikeli nokta. Şairane bir şekilde anlatamadığım için kusuruma bakmayın ama şöyle bir bakınca buraya "Pilos Tepesi" gibi bir şey demek uygun olur herhalde. Yine de araziyi biraz inceledim. Belki ip ve kazık yardımıyla dağın doğuya bakan tarafından yukarı tırmanıp sonra da rüzgarın yardımıyla kancamı fırlatarak...

...

Gençlerden hiçbiri benimle birlikte bu dağa tırmanmak istemedi. Bazıları sanki denemek istiyor gibiydi ama yaşlı maceracılar onların gözünü korkuttu. "Asla uyanamayacağın bir kabus gibi." dedi hepsi. Daha önce o dağa tırmanamayanları duyunca, sanki gençlerin cesareti ve kararlılığı yok oldu. Ama ben daha yaşlanmadım. Bedenen ve zihnen dincim. Pilos Tepesi aşmam gereken zorluklar listemde yer alan bir sonraki dağdan ibaret sadece.

...

Haberler iyi! Alrik benimle birlikte dağa tırmanmayı kabul etti. Kendim gibi maceracı bir ruh bulacağımı biliyordum!

...

Bu dağı çok hafife almışım. Yukarıya çıkan hiçbir yol olmadığını ancak tırmanmaya başladıktan sonra fark ettim. Bu dağ mükemmel ve pürüzsüz bir şekilde oyulmuş gizemli bir cevhere benziyor. Tüm haşmetiyle öylece dikiliyor. Umarım kabilenin verdiği erzak beni zirveye kadar götürür.

...

Bir yerimi daha yaraladım. Bacağım çok kötü durumda ve iki parmağım dondu. En azından sağ elim hâlâ sağlam. Tam olarak iyileşmek aylarımı alacak ama şimdi pes etmenin sırası değil.

...

Haberler kötü. Alrik daha fazla dayanamadı. Burası için çok yaşlıydı. Dondurucu kar fırtınasıyla ve dağın üst kısımlarındaki alabildiğine dik araziyle başa çıkamadı. Onun için ufak bir cenaze merasimi düzenledim ve en sevdiği şarabını da yanı başına gömdüm. Artık yalnızım. Kar fırtınası duracak gibi değil. Bu nedenle, kayalar buz tutmadan tırmanmaya devam etmeliyim. Hâlâ az da olsa enerjim varken...

...

Bacağım yine kırıldı ama neyse ki küçük bir kırık. Kar fırtınası ve dolu neredeyse sonumu getiriyordu. Hayatım pahasına keskin kayalara tutunarak ölümden kurtuldum ve sonunda uçurumun kenarına geri geldim. Zor oldu ama sanırım aşağı inmenin bir yolunu buldum...
Rüzgar beni o buz tutmuş duvara savursaydı veya yarığın içinde mahsur kalsaydım, artık kurtulma şansım kalmazdı. Bu kez de eski bir yaram tekrar açıldı. En azından bir yıl boyunca herhangi bir yere tırmanabileceğimi sanmıyorum.

...

Gökyüzü öylesine mavi ki... En az birkaç gün daha kar fırtınası çıkmaz diye düşünüyorum. Bulutların üstünde süzülen bir şahin gördüm. Dağın zirvesine, yani erişemeyeceğim kadar yükseklikteki o zirveye çok yakındı... 

Keşke o şahin gibi gökyüzünde süzülebilsem...

Tıpkı uçmayı koca bir dağın tepesinde öğrenen yavru şahinler gibi...

...
