ขณะนั้นเอง ดินแดนสุขาวดี "Valivija" เพิ่งถูกทรายคลั่งเคลือบทองฝังกลบไป หนึ่งในสามเทพอสูรได้ดับไปแล้ว เวลานับร้อยปีแห่งความอลหม่านและโกลาหล มนุษย์ปุถุชนได้กระจัดกระจายไปปกป้องตนเองในดินแดนของประเทศ จนกระทั่ง Ahmar นายของข้า และราชาผู้ปรีชาแห่ง Greenwood ได้รวบรวมราษฎร สร้างแดนสวรรค์แห่งโอเอซิสขึ้นมาใหม่อีกครั้ง ยุคสมัยการช่วงชิงดินแดนของเจ้าประเทศจึงสิ้นสุดลง

"ใช่ เจ้าเคยเล่าไปรอบนึงแล้ว"
น้ำเสียงของเด็กหนุ่มฉายให้เห็นถึงความรำคาญ เขามองไปยังจันทร์เต็มดวงบนท้องนภา อาศัยตำแหน่งของดาวบริวารเพื่อคำนวณเส้นทางของวันรุ่งขึ้น
แต่ภูตก็รู้ว่า เขาเองก็ตั้งใจฟังเรื่องราวที่เธอเล่าอยู่เหมือนกัน จมูกของเธอจึงทำเสียงเหมือนได้ใจออกมา แล้วทันใดนั้นเองก็ได้กลับกลายเป็นโมโหเพราะกริยาที่ไม่เหมาะสมเช่นนี้:
"มนุษย์ปุถุชนใจร้อนรนกระวนกระวาย ฟังผ่านหูก็ลืมเสียแล้ว ข้าจะไปรู้ได้ไงเล่าว่าเจ้าได้ฟังอยู่หรือเปล่า!"

กลับมาที่ประเด็นหลัก ในบทเพลงอันโศกเศร้าของภูตเล่าว่า Shirin เป็นบุตรีของ Ormazd วีรบุรุษมนุษย์และ Liloufar ภูตซึ่งเป็น "บุตรสาวแห่งบัวสาย" เธอถือกำเนิดขึ้นระหว่างใบบัวกับหยาดน้ำค้างหอมฟุ้ง นกช้อนหอยสีขาวบริสุทธิ์ประทานคำอวยพรแก่เธอ, งูเห่ามอบไข่มุกสีเขียวแก่เธอ, แม้แต่จระเข้ยักษ์เองก็ยังหมอบกราบเธอ
ในฐานะบรรพชนสตรีแห่งภูต ก่อนที่จะมอบบุตรีให้แก่เจ้าประเทศผู้เป็นมนุษย์ Liloufar ได้ให้คำทำนายไปสามข้อ: ข้อแรก Shirin จะตกหลุมรักกับวีรบุรุษผู้ยิ่งใหญ่คนหนึ่ง บุตรของพวกเขาจะเก่งกว่าบิดา, ข้อที่สอง ญาติทั้งหลายของ Shirin จะมีจุดจบที่หวานชื่นรื่นรมย์, ข้อที่สาม Shirin จะได้ครอบครองอาณาจักรของบิดาแต่เพียงผู้เดียว
หลังจากนั้น Liloufar ได้ให้คำเตือนสามข้อแก่ลูกรักผู้เป็นมนุษย์ว่า: ข้อแรก ความสุขของบุตรี จะทำให้ผู้เป็นพ่อต้องหลั่งน้ำตา, ข้อที่สอง หลังจากที่บุตรีแต่งงานไป จะไม่สามารถร่วมโต๊ะกินเลี้ยงกันได้อีก, ข้อที่สาม ทายาทของบุตรีจะนำพาลางร้ายมาสู่ราชอาณาจักร

เจ้าประเทศเพิกเฉยต่อคำทำนายและคำเตือนเหล่านี้

"ต่อมา Shirin ถูกพ่อของเธอจับหมั้นหมายให้กับวีรบุรุษผู้ยิ่งใหญ่ 'Parvezravan' คำทำนายข้อแรกจึงเป็นจริงขึ้นมา?"
เด็กหนุ่มขัดจังหวะการเล่าเรื่องของภูต

"ใช่แล้ว แต่ ก็ไม่ถูกทั้งหมดหรอก..."
ภูตชี้นิ้วไปที่ปลายจมูกของเด็กหนุ่ม อีกฝ่ายรีบเบนหนีด้วยใบหน้าแดงก่ำ ราวกับกลัวว่าจะโดนคำสาปแห่งความตายอันลอยละล่องของภูตเข้า ซึ่งท่าทางไร้เดียงสาเช่นนี้ ก็ทำให้ภูตหัวเราะออกมาอีกครั้ง

เมื่อ Shirin ถึงวัยที่พอรู้ความแล้ว คำทำนายที่มารดาได้ฝากไว้ที่เธอ ได้กลายเป็นคำสาปที่วนเวียนอยู่รอบตัวเธอไม่จากไปไหน เธอเฝ้ารอคอยวันเวลาที่จะได้ครองรักกับวีรบุรุษทุกวี่วัน รอคอยวันที่จะได้สืบทอดอาณาจักรของบิดา เฝ้าหวังอนาคตอันหวานชื่นสมบูรณ์แบบ แต่ก็ไม่สมดั่งใจหมายสักที

บอกตามความเป็นจริงเลยว่า ชีวิตการแต่งงานระหว่าง Shirin กับวีรบุรุษ Kisra นั้นไม่ได้มีความสุขเลยแม้แต่น้อย... อย่างไรก็ตาม วีรบุรุษของมนุษย์ล้วนเป็นพวกชอบใช้ความรุนแรง เต็มไปด้วยความทะเยอทะยานคิดจะครองอำนาจ ส่วนทายาทของ Liloufar เต็มไปด้วยความภาคภูมิของความเป็นภูต ไม่สามารถทนรับกับดักทองของความรักที่ดูเหมือนจะลึกซึ้งของวีรบุรุษมนุษย์ และไม่อาจหาความสงบสุขระหว่างเตียงนอนกับห้องครัวได้ ในที่สุดแล้ว ชีวิตที่ขาดรักและน่าเบื่อเช่นนี้ ก็ได้ก่อให้เกิดความเกลียดแค้นที่มีสดใหม่... เป็นความเกลียดแค้นเฉกเช่นเดียวกับผู้ที่ถูกจองจำไว้ในขวดสีเงินมีอยู่

ต่อมา ในคืนงานเลี้ยงฉาวโฉ่คืนนั้น บ่าวไพร่ต่ำต้อยบางคน... นักเวทแห่ง Mazandaran Oasis หรือบ่าวไพร่ของ Fellahin ที่ไม่รู้หนังสือ... ได้หยดพิษแมงป่องเข้าไปในน้ำผึ้งมัสก์ แล้วถวายให้กับเจ้าประเทศ Ormazd และลูกหลานอีกสามร้อยคนของเขา แล้วเฝ้ามองพวกเขาจมดิ่งสู่ดินแดนฝันมรณะอันหวานชื่นที่ปราศจากความฝัน ดำดิ่งลงไปสู่โลหิตและไขมันของผู้ต่ำต้อย สายเลือดและหยาดน้ำตาหลั่งไหลไปตามทาง...
แล้วในค่ำคืนนี้เอง ผู้ที่พอได้เพลิดเพลินกับความฝันก็เหลือเพียง Shirin ที่ถูกพ่อของเธอกันออกจากงานเลี้ยงกับ Kisra ที่เป็นทั้งผู้ไม่เต็มใจสมรู้ร่วมคิดและสามีของเธอ
บรรดาผู้ลอบสังหารราชาผู้ต่ำต้อยถูกราชาองค์ใหม่ลงโทษด้วยการจุ่มเข้าไปในบ่อน้ำผึ้ง ปากที่กำลังเอ่ยคำสาปแช่งถูกอุดตันไปด้วยน้ำผึ้งที่เหนียวหนึบ
และคำโกหกดั่งเลือดสีดำก็พรั่งพรูไหลออกจากปากของราชาองค์ใหม่ นามแห่งวีรบุรุษค่อย ๆ ด่างพร้อยไป...
ดังนั้น คำทำนายที่สองจึงเป็นจริงขึ้นมา

ต่อมา Shiruyeh บุตรของ Kisra Parvezravan ผู้โตมาด้วยการประคบประหงมของมารดา กลับถูกบิดาขับไล่ออกเมือง Gurabad โดยสั่ง Shiruyeh ว่า นับจากนี้ไปห้ามเหยียบเข้ามาในเมืองหลวงอีก เพราะ "Parvezravan" หวาดกลัวคำเตือนของบรรพชนสตรีแห่งภูต Liloufar เป็นอย่างมาก จึงได้ตัดสินใจสั่งการเช่นนี้เพราะรักตัวกลัวตาย
ด้วยเหตุนี้ ท่ามกลางความหวาดกลัวอันไม่สิ้นสุดของเจ้าประเทศ Shirin ก็ค้นพบโอกาสดีในการแก้แค้นอีกครั้ง

ในคืนวันหนึ่ง เธอปลอมตัวเป็นเทพธิดาแห่งอารามเทพจันทรา ได้พบกับบุตรผู้พเนจรที่มาค้างแรมที่นี่ ภายใต้แสงเงินระยิบระยับ ท่ามกลางดอกลิลลี่ที่หยดหยาดน้ำค้าง เธอได้ประทานคำพยากรณ์จอมปลอมแก่หนุ่มพเนจรผู้ปิดหน้าไว้ดังนี้:
"การปกครองแบบเผด็จการของบิดา สำหรับผู้เร่ร่อนแล้วมิใช่ความโชคร้ายที่ยิ่งใหญ่ที่สุดหรอกหรือ? บุตรแห่งเทพจันทราเอ๋ย ไม่ว่าแสงจันทร์จะส่องไปที่ใด ล้วนเป็นดินแดนที่เจ้าปกครอง เมล็ดพันธุ์ที่เจ้าหว่านออกไป จะต้องเติบโตขึ้นอย่างแข็งแกร่งและงอกงาม ในเมื่อแสงจันทร์ได้มอบธนูชั้นเลิศและดาบคมแก่เจ้าแล้ว เจ้าจะทนคนใจเสาะที่นั่งอยู่บนบัลลังก์ไปทำไม? เหตุใดถึงไม่รวบรวมความกล้า เผชิญหน้าต่อความเกลียดแค้น และเผชิญหน้ากับตนเองเสีย?"
เล่ากันว่าในขณะที่ Shiruyeh ลังเลและตัดสินใจไม่ได้อยู่นั้น สายลมได้พัดผ่าน ทำให้ผ้าคลุมหน้าผืนบางที่ Shirin ใช้ปิดหน้าหลุดร่วงลงมาด้วย
เมื่อเห็นใบหน้าที่คุ้นเคย ในใจของเด็กหนุ่มที่ถูกบีบให้ปิดหน้าไว้ ก็พังทลายลงทันทีเพราะความหวาดกลัวและความละอายใจ เขาวิ่งหนีไปจากอารามหลังนั้นที่ถูกแปดเปื้อนไปด้วยมลทิน เสียงหัวเราะแผ่วเบาราวกับกระดิ่งและแสงจันทร์อันเย็นชา ล้วนกลายเป็นประจักษ์พยานถึงความหวาดกลัวของเขา

เรื่องราวหลังจากนั้นไม่ใช่เรื่องที่ดีเท่าไรนัก: เจ้าประเทศผู้ไร้เทียมทาน "Parvezravan" ถูกลูกทรพีที่ปิดหน้าเอาไว้สังหารบนเตียงของเขา และทิ้งคราบเลือดที่ไม่อาจชะล้างออกไว้บนเตียงอันวิจิตรที่ประดับด้วยไพลินและเขาสัตว์สีทอง
บทเพลงอันโศกเศร้าของภูตได้ขับขานเอาไว้ว่า: หลังจากที่ Shiruyeh ได้ก่อความผิดมหันต์ขึ้น เขาได้ร้องไห้อย่างขื่นขมกับ Shirin ผู้เป็นมารดา แต่ Shirin ไม่ได้ตำหนิเขาเลย เธอทำเพียงแค่กอดลูกรักไว้ในอ้อมอก แล้วถอดหน้ากากทองเหลืองอันเป็นสัญลักษณ์ของการเนรเทศลง จากนั้นก็มอบรอยจุมพิตสุดซึ้งแห่งการอวยพรแก่เขา

หลังจากที่ Shiruyeh ได้ครองราชย์ เขาได้ทรมานกับฝันร้ายที่ไม่อาจหลุดพ้นมาเป็นเวลานาน และแล้วในขณะที่ออกประพาสในตอนกลางคืนอันโกลาหลครั้งหนึ่ง เขาได้ตกลงไปในช่องแยกอันมืดมิดของแผ่นดิน และหายตัวไปอย่างไร้ร่องรอย ต่อมาเกิดโรคระบาดครั้งใหญ่จากรอยแยก กลืนกินสิ่งมีชีวิตของเมือง Gurabad ไปกว่าครึ่ง ประเทศที่สูญเสียเจ้าประเทศและขุนนางบ่าวไพร่ ได้ตกต่ำลงนับแต่นั้น แล้วถูกทรายเหลืองละโมบฝังกลบไปทีละนิด ๆ
และผู้รอดชีวิตที่เร่ร่อนได้ เรียกภัยพิบัติครั้งนี้ว่า "โรคระบาดแห่ง Shiruyeh" เป็นการตามสนองของกรรมที่ทรราชอายุสั้นผู้เหลวไหลก่อขึ้นเอง

ส่วน Shirin ผู้เป็นมารดา ก็ได้ทำให้คำทำนายข้อที่สามของ Liloufar กลายเป็นจริงขึ้นมา... เธอกับบุตรของเธอได้รับอิสรภาพที่แท้จริง บนแผ่นดินที่ล่มสลายไปเพราะการล้างแค้น ในที่สุดเธอก็กลายเป็นวิญญาณร้ายที่คอยล้างแค้นคนอวดดีจองหอง

"มีคนบอกว่า ตอนหลัง Shirin ถูก Ahmar นายของข้ากำราบ แล้วคุมขังไว้ในขวดเวทมนตร์สีเงิน และมีคนเล่าอีกว่า จนถึงตอนนี้เธอยังคงเร่ร่อนอยู่ในทะเลทราย ตามตื๊อนักผจญภัยที่ไม่รู้ฟ้าสูงแผ่นดินต่ำไม่เลิกรา และยังคงเฝ้าตามหาบุตรอันเป็นที่รักที่ตกลงไปในโลกอันมืดมิดอย่างไม่รู้จักเหน็ดเหนื่อย..."
ภูตเผยรอยยิ้มอย่างภาคภูมิ ทำท่าทีพูดสรุปเรื่องราวทั้งหมด
ขณะนี้ดวงจันทราลอยอยู่เหนือฟ้า ซึ่งเป็นโบราณกาลแสนยาวไกลที่ทะเลทรายยังไม่ได้ก่อตัวเป็นทะเลทราย เป็นช่วงเวลาที่เทพธิดาจัดพิธีบูชายัญขึ้น
