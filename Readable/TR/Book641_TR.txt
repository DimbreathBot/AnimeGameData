Yücelik ve şan, Remuria ile onun ölümsüz hükümdarı, evrensel Harmost'un ve yeryüzündeki her şeyin sahibi olan Remus'un olsun. Geçmişteki Sonsuz Şehir'in ihtişamı ve lüksü, bugünkü en bilgili alimlerin bile hayal gücünün çok ötesinde kalıyor.
Kraliyet yolundan ilerleyip Okyanus Sütunlarını geçtikten sonra imparatorluk gemisi Fortuna'ya ev sahipliği yapan dev limana ulaştığınızda karşınıza ilk önce yüksek bir kule çıkar. Remuria kulesi, kutsal kehanetleri dinlemek için değil yüksek sularda adalar arasında dolaşan gemileri yönlendirmek için inşa edilmiştir. Kulenin gerçeklik ile rüya arasında bir sınırda olduğu söylenir. Su perileri her ne kadar denizcilere uyku vaktinin geldiğini belirtse de yine de bu sesleri takip ederek sislerden kurtulabilir ve Remuria'ya giden yolu bulabilirlerdi.
Kraliyet yolundan devam ederek Remurialı cesur savaşçıların yaşadığı Machimos'a ulaşılabilir. Büyük tapınaklar ve bölgeler, şehrin ihtişamını ve zaferini anmak amacıyla devasa oymalı kayalarla inşa edilmiş. Sağlam ve yüksek duvarlar cam tabakayla ve altınla süslenmiş, bronz ve mermer heykeller her yere dizilmiş, dünyanın dört bir yanından gelen altınlar, baharatlar ve yerel ürünler pazarlarda yerlerini almış.
Machimos'ta gezerken enfes aromalarla ve harika melodilerle dolup taşan ve Remuria'nın merkezi olan Capitolium'a varırsınız. Burası, yalnızca en seçkin entelektüellerin ve müzisyenlerin girişine izin verilen bir sanatçı cennetiydi. Onların arasından bile yalnızca küçük bir kesimin Tanrı Kral'a hizmet etme ayrıcalığı vardı. Buradaki tüm tiyatrolar ve saraylar en ahenkli şekillerde inşa edilmiş, kirişler ve kubbeler en şatafatlı ve incelikli oymalarla süslenmiştir; merkezinde ise yüksek bakır sütunlardan oluşan altın bir saray bulunmaktadır. Kral bir yandan sarayın tam ortasında huzur içinde dinlenirken öte yandan imparatorluğun dört bir yanından gelen her bir melodiyi her bir notayı yakından dikkatlice dinlemektedir. Herhangi bir uyumsuzluk olması halinde Tanrı Kral telleri kopararak hemen onu düzeltir ve imparatorluğun senfonisine uyumlu hale getirir.
Yüksek sulardaki insanların evrensel ahenk senfonisini bozmalarını engellemek için Kral Remus yüksek mevkilere dört tane aşırı yetenekli kişiyi terfi ettirdi. Kendi gücünü ve otoritesini onlarla paylaştı, tüm uyumsuz sesleri ortadan kaldırmak için onları yönetim ortakları ve tüm şehirlerin Harmostları yaptı.
Tüm dünyaya ahenkli senfoniyi yaymak için uzaklara açılan yollar inşa etti, böylece senfonileri Capitolium'dan yüksek suların üzerinde kalan her bir yere asla sonu gelmeyen damlalar halinde ulaştırdı.
Ancak tanrılar bile kaderin hükmüne karşı gelemezdi, ayrıca kaderde yazılı olan yargıdan kaçmaya çalışmak dahi çok büyük bir günahtı. Tanrı Kral'ın günahlarının arasında en kötü olanı ise tanrılara ait olan gücü insanlara vermeye çalışmasıydı. Bu yüzden, bu güç ve konum insanları yozlaştırdı, bu da şiddete ve isyanlara yol açtı.
Fakat kader tam da böyle oyunlar oynamayı sever. Ona karşı isyan eden güçleri yine kendi lehine kullanır. Kader günü geldiğinde ise yüce ölümsüz şehir Remuria kaçınılmaz bir sonla karşılaştı. Bugün Tanrı Kral'ın melodisi sadece Capitolium'da çalınıyor ve onun görkemli hükümdarlığı sona erdi.
Kadim yazarların hemfikir olduğu bir konu vardı: "Okyanuslar yükselecek, imparatorluklar yıkılacak ve değişmeyen tek şey değişimin kendisi kalacak."