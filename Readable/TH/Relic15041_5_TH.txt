
มันเป็นช่วงยุคสมัยที่ภัยพิบัติอันมืดมิด ยังไม่ได้ปกคลุมทั่วทั้งอาณาจักร
เป็นยุคสมัยที่ผู้คนยังคงเพลิดเพลิน ไปกับยุคทองในช่วงสุดท้าย

ว่ากันว่า เคยมีนักวิชาการผู้รอบรู้และมากความสามารถคนหนึ่ง เคยพเนจรไปตามประเทศต่าง ๆ เป็นเวลานาน
เขาเคยอ่านบันทึกของภาควิชาอิลลูมิเนชั่นนิสม์เมื่อนานมาแล้ว และยังได้เคยอ่านหนังสือที่เก็บรักษาอยู่ที่แดนเหนือมาแล้วด้วย
แต่แม้ในบันทึกที่เก่าแก่ที่สุด ก็ยังไม่พบสิ่งที่เขากำลังตามหาอยู่
เพราะมันคือสรวงสวรรค์อันมืดมิดแห่งปาฏิหาริย์ ซึ่งไม่มีอยู่บนโลกนี้

เขาเดินทางไปทั่วทุกมุมโลก เว้นเสียแต่พื้นที่อันรกร้างที่ยังไม่ถูกค้นพบ
นั่นก็คือ Nod-Krai ชายแดนทางตอนเหนือที่ Tsar แห่ง Snezhnaya ได้ออกคำสั่งให้ทำการสำรวจเมื่อไม่กี่ปีก่อน
ที่นั่นไม่มีนักวิชาการที่มีชื่อเสียงโด่งดัง และดูเหมือนว่า จะไม่มีร่องรอยของอารยธรรมโบราณเลยด้วยซ้ำ

"ที่นี่คือที่สุดท้ายแล้ว ชีวิตที่ผ่านมาของฉันล้วนไร้ความหมาย"
เขาคิดในใจก่อนออกเดินทางไป
"แม้จะไม่มีความหวังอยู่เลยก็ตาม แต่ฉันจะมายอมแพ้ตรงนี้ไม่ได้"

คงเพราะความปรารถนาของเขาในที่สุดก็มีผู้มองเห็น เขาได้พบกับความจริง ที่เขาเสาะแสวงหามาอย่างยากลำบากอีกครั้ง
และในครั้งนี้เอง ในที่สุดเขาก็ได้ค้นพบเส้นทางบาป ที่นำไปสู่สรวงสวรรค์อันมืดมิด
สิ่งที่ต้องทำต่อจากนี้ ก็คือการเปิดประตูที่ส่องประกายเจิดจรัส ท่ามกลางความฝันอันนับไม่ถ้วนด้วยมือของเขาเอง
ไม่ว่าจะต้องใช้วิธีไหน หรือจะต้องแลกด้วยอะไรก็ตาม...