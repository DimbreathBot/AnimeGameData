"Ehi, vieni a vedere cos'ho trovato!"
Tutto pimpante, Bennett posa il suo robusto zaino da avventuriere e tira fuori alcuni tesori, il cui bagliore viene oscurato dal suo sorriso radioso. Il suo nuovo completo enfatizza la vivacità del momento, e i suoi occhi brillano come la sua bandana gialla.

Il primo tesoro è una roccia vulcanica di colore rosso intenso, delle dimensioni di un pugno, ricoperta di motivi fiammeggianti.
"L'altro giorno stavo cercando delle erbe termoresistenti vicino al Vulcano Tollan, quando sono scivolato. In passato, probabilmente sarei ruzzolato in una pozza di lava lì vicino, se ce ne fosse stata una."
Bennett fa una faccia buffa e dice: "Ma stavolta sono solo inciampato per un attimo, poi mi sono seduto su questa roccia. È bella e lucida, e sedendomi non mi sono fatto neanche male. E, quando mi sono alzato per dare un'occhiata in giro, le erbe che cercavo erano proprio lì, dove mi trovavo! Ed erano tutte in perfette condizioni! Che fortuna!"
Sempre sorridente, Bennett ti mette in mano questa "pietra fortunata". Sembra calda al tatto, come se stesse pulsando con il battito del vulcano.

Il secondo tesoro è un fischietto di metallo con un piccolo cristallo incastonato sulla parte superiore.
"Questa risale a quando sono andato nei pressi del Clan Piumafiore alla ricerca di una rara specie d'uccello tipica delle loro rupi. Ho provato a fischiare con le dita come gli abitanti della tribù, ma dopo aver provato per un'eternità non sono riuscito ad attirare neanche un uccello. Solo qualche Qucusauro infastidito, ahah!"
Bennett si gratta la testa in imbarazzo: "Mi ci è voluto così tanto per liberarmene e, quando ci sono riuscito, ero così esausto che non riuscivo quasi a respirare. Ma poi, proprio lì, ho visto questo fischietto per uccelli. L'ho preso e ci ho soffiato dentro, e ha emesso un suono molto nitido! In quel momento, mi è atterrato sulla spalla un bellissimo Uccello alabardiere.
Ho scoperto solo in seguito che questo tipo di fischietto viene usato proprio per comunicare con gli uccelli. Oggigiorno è diventato un accessorio unico."
Bennett ti passa il fischietto. La gemma blu come un lago risplende delicatamente sotto la luce del sole.

Il terzo tesoro è un braccialetto di conchiglie colorate. La più grande è decorata con una serie di motivi ondulati.
"E questo l'ho raccolto nei pressi del Popolo delle Sorgenti. Avevo noleggiato una piccola barca per andare a pescare in mare, ma nonostante tutte le esche utilizzate, non ho pescato un granché."
Bennett sorride di nuovo, ma stavolta il suo sorriso è sarcastico. "Stavo per concludere la giornata, quando ho visto qualcosa che ondeggiava sull'acqua. Era una palla d'acqua in cuoio intrecciato, decorata con dei bellissimi motivi.
Quando sono tornato a riva, con in mano il mio premio, ho trovato un ragazzo che stava cercando disperatamente qualcosa sulla spiaggia. A quanto pare, aveva partecipato a una gara qualche giorno prima, ma la palla d'acqua che gli aveva regalato sua nonna era stata portata via dalle onde. Da allora, si recava ogni giorno sulla spiaggia per cercarla.
Dopo aver sentito la sua storia, ho pensato: 'Ma che coincidenza!'" Bennett batte le mani con gioia, "Così gli ho dato la palla d'acqua. Era così felice che ha insistito per portarmi alle terme. Mi ha persino regalato questo braccialetto di conchiglie. Secondo lui, può proteggerti quando sei in mare.

Cosa ne pensi? Sono proprio fortunato a Natlan, eh?" Bennett osserva i souvenir nelle tue mani, con il volto illuminato da un'espressione d'orgoglio. "Spero che questi tesori ti portino fortuna!"

Accetti i doni con gratitudine, ognuno dei quali è pieno di storie meravigliose e traboccante di gioia pura e innocente. La terra di Natlan e questi nuovi vestiti vivaci hanno colorato il suo viaggio, un tempo tumultuoso, di tonalità più vivaci e luminose. Il ragazzo, in passato tormentato dalla sventura e dalle ferite, ora sorride mentre condivide con te le storie del suo viaggio illuminato dal sole.
Gli auguri il meglio, davvero. Possa la fortuna accompagnarlo sempre nei suoi passi, come uno compagno fedele.