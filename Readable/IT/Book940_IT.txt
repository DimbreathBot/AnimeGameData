Così, la porta d'ossidiana del saggio drago si chiuse per Maawe, e lui, deluso, se ne andò.
Mentre scendevano dalla montagna, il Monetoo, che aveva accompagnato Maawe per tutto il tempo, iniziò a perdere la sua luce e il suo calore, a causa della lontananza dalle terre ricche di Flogisto. Pallido come un cencio, il suo canto si fece sempre più distante e flebile.
Disperato e addolorato, Maawe cercò disperatamente di salvare il suo compagno. Ma la porta d'ossidiana rimase chiusa e il saggio drago non si degnò di rivedere il giovane.
"...Disperdimi in una pozza di zolfo, seppelliscimi nelle profondità ghiacciate..."
Questa fu la voce che Maawe udì. I Monetoo non sono in grado di parlare, ma questo Maawe non lo sapeva. E così, decise di esaudire il desiderio del suo compagno.
Dopo aver camminato per innumerevoli ore, aver visto altrettanti miraggi ed essere sopravvissuto a un gran numero di prove di pericolo mortale, Maawe arrivò a una sorgente termale piena di pozze sulfuree. Inabitabile per gli esseri viventi, era un luogo in cui anche solo avvicinarsi poteva provocare ustioni da gas tossici e bruciature da acido bollente.
Ma miracolosamente, mentre Maawe disperdeva la forma del suo compagno nello zolfo, l'acido bollente si trasformò in una sorgente limpida davanti ai suoi occhi.
È da questa sorgente che sono nati i primi poeti della nostra tribù. Come siamo soliti dire noi Meztli: "I poeti e i bardi nascono dallo zolfo", perché le loro parole sono scottanti.
Così il giovane Maawe creò la prima sorgente termale di Natlan.
Quindi, Maawe fece della sorgente la sua casa. I suoi quattro arti si trasformarono in splendide pinne affusolate, il corpo sottile divenne rotondo e fu così che diventò il primo dei Koholasauri.
Maawe non dimenticò il suo compagno, ovviamente. Come avrebbe mai potuto dimenticare l'amico con cui aveva viaggiato per tutto quel tempo?
Maawe tramandò tutti i canti che aveva ascoltato e imparato agli esseri umani nati dalle sorgenti. Esatto, ai nostri antenati. E ancora oggi, i canti che noi Meztli continuiamo a tramandare sono gli echi di quell'antica epoca.