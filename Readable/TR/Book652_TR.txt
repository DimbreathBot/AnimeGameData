Bölüm 6
7. Bölüm
Kral Remus'un elçisi, Erinnyes'e gelir ve ondan Aremori Kalesi'nin sularını ve topraklarını hediye etmesini ve Sumphonia Capitolii'ye ("ebedi ahenk" anlamına gelir) teslim olmasını ister.

Soylu ve adil bir şövalye olan Rhenanieli Otkerus'un şanlı zaferleri ile zehir soluyan ejdere karşı verdiği cesur savaşın hikayesi.
Anlatılacak pek bir şey kalmadı, artık bu bölümü bitirelim. Şimdi o günlere dönelim ve Erinnyes'in geçmişinden bahsedelim.

Erinnyes, savaşta mağlup ettiği Bellouacoi, Atrebatis ve Uiromanduoi prenslerinin sadakat yeminlerini kabul eder.
Böylece bu topraklarda yaşayanlar Tüm Suların Hanımı'nın merhametine şahitlik ederek ona içtenlikle bağlanır.
Bu birleşmeyi ve bilgeliği kutlamak için Aremori Kalesi'nde herkesin onur konuğu olarak ağırlanacağı, sekiz gün sürecek bir ziyafet düzenlenmesi emredilir.

O gün bir müzisyen çıkagelir. Capitolii Kralı Remus tarafından gönderilen bu elçi, bir mesaj iletmek için geldiğini söyler.
Yanında ne muhafızı ne de hizmetkarı vardır. Yalnızca bir at ve mevkisini gösteren altın uçlu, sembolik bir baltayla çıkıp gelmiştir.
Orada bulunan herkes bu durumdan epey rahatsız olsa da liderleri Erinnyes'e duydukları hürmetten ötürü elçinin konuşmasına izin verirler.
Elçi, Erinnyes'i görünce iyi dileklerini ileterek onu saygıyla selamlar ve ardından geliş sebebini açıklamaya başlar. 

"Yedi cihanın hükümdarı, şanlı ve yüce Kral Remus adına buradayım. Sizlere saygılarımı sunuyorum."
"Dilerim öfkeniz hiçbir zaman mantığınıza ket vurmasın. Kral Remus, hakkı olduğu üzere sizden iki hediye talep etmektedir."
"İlki sudur çünkü saf sular tüm günahları temizler. İkincisi ise topraktır çünkü güçlü topraklar, aşınmaya karşı dayanıklıdır."
"Kral Remus, sizden ve halkınızdan isteklerini gerçekleştirmenizi beklemektedir. Direnmeye cüret ederseniz karşılığı şüphesiz ki ölüm olacaktır."

Gelloneli Sör Guillaume, elçinin bu sözlerini duyunca küplere biner ve kutsal Narbonnais kılıcını kınından çıkarır.
"Küstahlığınız yetti artık! Böyle önemli bir günde buraya gelip tehditler savurmanız buradaki tüm şövalyelere hakarettir."
"Eğer ki efendimi tehdit etmeye cüret ederseniz ben de kendimi tutmam ve tek hamlede kellenizi uçururum bayım!"
Diğer cesur şövalyeler de kılıçlarını çeker. Aralarında Şövalye Blancandrin ve yoldaşı Şövalye Marsile de vardır.

Ancak bilge Şövalye Erinnyes, oradaki şövalyelere Capitolii elçisine zarar vermemelerini emreder.
"Saygıdeğer elçi, lütfen Kral Remus'a şu sözlerimizi iletin. Tüm dünyada bize diz çöktürebilecek yalnızca bir kişi vardır."
"O da günahlarımızı bağışlayan, merhametli, yüce ve şanlı Tüm Suların Hanımı'ndan başkası değildir."
"Başka hiçbir hükümdar ya da tanrı onunla mukayese edilemez çünkü o en merhametli ve en görkemli olandır."

Bunun üzerine Kral Remus'un elçisi herkesin huzurunda tekrar konuşmaya başlar:
"Kral Remus topraklarımızı işgal etmeden önce başımıza sık sık savaş, açlık ya da ölüm gelirdi."
"Asıl bilgelik, bir zamanlar birbirine karşı savaşanların şimdi tek bir hükümdarlık altında barış içinde yaşamasıdır."
"Aksi takdirde sular boyumuzu aştığında kim bizim için yas tutacak? İhtiyacımız olduğunda bizi kim kurtaracak?"
"Bu yiğitlerin hangisi kendini cehaletten ve hurafelerden kurtarabilmiştir? Hangisi güçsüzlerin feryatlarına kulak verir?"
"Kral Remus'un bu emirleri iyi niyetlidir ve merhametinden kaynaklanmaktadır. Tek bir kişinin bile sulara yenik düşmesini istemez. Herkesin kurtulması onun tek arzusudur."