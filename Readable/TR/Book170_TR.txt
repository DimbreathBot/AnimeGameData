-Dağ Ruhları-
Liyue'nin dağ ormanlarında havada süzülen birçok yalnız peri varmış. Bu parıldayan ruhlar, daima dağdaki sisin içinde, antik kentlerde ya da yerle bir olmuş yıkık dökük köylerde uçarken görülürmüş. Önsezi sahibi biri yakınlara geldiğinde periler, onlara uzun zamandır kayıp olan hazinelere veya akla hayale sığmayan dehanın ürünü olan düzeneklere giden yolu gösterirmiş.
Liyue halkı, bu sessiz ufak ruhların ya ölmüş Adeptusların ya da geçmişteki isimsiz yardımsever tanrıların ruhları olduğunu, bunları görmenin uğur getirdiğine inanırmış. Başkaları ise bunların soy bağı olmayan yabancıların ruhları olduğunu, yalnız ve kaybolmuş ziyaretçilerin eve giden yolu bulmalarına yardımcı olmak için dağlarda gezindiklerini düşünürmüş.
Dağ köylerinde anlatılan bir diğer efsanede, Adeptuslardan önce dağlarda dolanan perilerin tamamıyla farklı bir tabiata sahip oldukları, fiziksel şekillerinin çok güzel olduğu ve müthiş bir bilgeliğe sahip oldukları bir zamandan bahsedilir. Perilerin dağlarda gezindiği ve eski şehirlerin büyük salonlarında dolaştığı bu çağın, Rex Lapis'in sayısız rakip tanrıyla mücadele ettiği zamanlardan bile eskiye dayandığı söylenir.
Uzak geçmişte yaşanmış bir dönemde perilerin atası, uzaklardan gelen bir gezgin ile karşılaşmış. Ay Sarayı'ndan üç kız kardeşin şahitliğinde bir birlik yemini etmişler. Sadece bir ay sonra beklenmedik bir felaket yaşanmış. Etraflarındaki dünya yerle bir olurken, peri ve sevgilisi kaçmış. Yine de korkunç felaketten kurtulamamışlar. Onlara verilen acımasız ceza, sonsuza dek birbirlerinden ayrılmaları ve hafızalarında birbirlerine dair tek bir anı bile kalmaması olmuş.
Zarif ama kalbi kırık peri ve kız kardeşler, günden güne daha da asık suratlı ve içine kapanık hale gelmiş, harikulade vücutları solup gitmiş ve eski hallerinden eser kalmamış. Önceki görünümleri parçalanarak dağlara ve harabelere düşmüş, bu parçalar buralarda küçük yaşam formlarına dönüşmüşler. Çoğu şeyi unutmuş ve kaybetmişler. Sesleri ve bilgelikleri onları terk etmiş ama hüzünlü şarkılarını söylemeye devam etmişler. Bu yüzden, uzun zaman önce kaybettikleri sevgililerine duydukları derin aşkın bir parçasını yine de içlerinde tutabilmişler, dağdaki sisin içinde mola veren gezginlere de yol göstermeye devam etmişler. Terk edilmiş harabelerde, kullanılmayan dolaplarda ve artık anlamının çözülmesi mümkün olmayan şiirlerde kadim hatıralarının izini sürmeye çalışmışlar.
Elbette bunlar, sadece acemi, tutarsız halk masallarından ve Rex Lapis'in zamanından önceki uzak geçmişte Liyue'nin nasıl olabileceğine dair çılgın ve fantastik varsayımlardan ibaret. Bu hikayelerin doğruluğuna güven olmadığını söylemeye gerek bile yok. Yine de, dağlarda gezinen bu kederli ruhların gerçek kökeni hâlâ tartışma konusu ve bu konuda bir fikir birliğine varılabilmiş değil.