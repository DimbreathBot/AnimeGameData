-Liyue Bölümü-
Teyvat Coğrafyası Özel Basım - Alice'in Liyue Seyahatleri

Dihua Bataklığı

Bishui Nehri'nin kuzey uzantısı bataklığa dönüşüyor. Taş Geçit'in ötesinden güneye doğru baktığınızda, Gümüşotu bataklığının göz alabildiğine uzandığını görebilirsiniz. Bataklığın en güney köşesinde de devasa bir kayanın üzerine kurulmuş bir han var. Burası Wangshu Hanı, tüm bataklıktaki en yüksek nokta. Oradan güneye baktığınızda Guili Ovası'nı görebilirsiniz. Ayrıca Guyun Taş Ormanı da denizin ötesinde görülebiliyor. Hanın üst katında kalan tuhaf bir tip var. Ağzından tek kelime çıktığını duymadım.
Wangshu Hanında öğle yemekleri tam bir ziyafet. Mutfakta aklınıza gelebilecek her türden alet var. Simya pratiği yapmak için ideal.
Simya pratiği konusu açılmışken, benim de patlayıcı katalizörü arayışımda test etmek istediğim yeni şeyler var. Her şey sorunsuz ilerlerse, burada birkaç gün daha geçirip Guili Ovası'na doğru yola koyulacağım.

Guili Ovası

Guili Ovası'na planladığımdan birkaç gün daha erken geldim.
Kayıtlara göre, Hükümdarlar Savaşı öncesinde burası işlek bir pazar yeriymiş.
Buradaki tilkiler ve yaban serçeleri çok büyüleyici, kürklerinin ve tüylerinin kendine has bir parıltısı var ama zararları olduğunu da duymuştum. Liyue'nin yerel halkı, bu hayvanların sürekli olarak Toprak Hükümdarı'na adanan meyveleri yediğinden şikayetçi. Acaba bu şekilde ızgara yapıldıklarında, meyveli bir tatları olur mu ki? Ava çıksam iyi olabilir.
Ana yoldaki geçiş noktasında sıkı bir kontrol var ama orada çalışan muhafızlar dost canlısı. Yerel bazı bitkilerden iksir yaptım ve kekemeliğini çözmesi için muhafızlardan birine verdim. İksir, kekemeliğini tedavi etti ama ufak bir yan etkisi de oldu. Artık kim olursa olsun karşısındakini taklit etmeden duramıyor. Sadece söylediklerini de değil, tavırlarını da taklit ediyor. Taklitlerinin karşıdakine çok benzemesi de enteresan.

Jueyun Gölü

Jueyun Gölü'nün sisli zirvesinde bir yerlerde bir Adeptus yaşadığını duydum. Tam konumu bulut denizinin içinde bir yerlerde. Liyueli otacıların hepsi, bulutların içindeki Adeptus diyarını tüm ihtişamıyla gördüğünü söylüyor. Kişisel tecrübeme dayanarak, bazı mantar türlerini fazla tüketmenin benzer türde görüntülere neden olabildiğini söyleyebilirim.
Bu arazi beni büyülüyor. Taş Sütunların çoğu dağın tepesine değil de yer altına aitmiş gibi duruyor. Buralarda bir yerde yer altı kaynağı olsa gerek. Acaba buradaki suyun tümü çekilse, Jueyun Gölü tekrardan ait olduğu yere, yani okyanus tabanına döner miydi?
Seyahatime eşlik eden Zhongli şimdiye kadar tanıştığım en sert mizaçlı kişilerden biri, ama bu teori ona bile epey komik gelmiş gibi görünüyor. Gülmesini bir türlü durduramıyor.
Tuhaf birisi.

Yaoguang Sahili

Sisin sıklıkla denizden Yaoguang Sahili'ne doğru geldiğini duydum. İyice yoğunlaştığında burnunun ucunu bile göremiyormuşsun. Ne yazık ki buranın sisli zamanlarını görmek için biraz geç kaldım. Talihsiz oldu.
Sahilde çok güzel kabuklar vardı. Acaba kaç tanesi Hükümdarlar Savaşı'ndan beri burada duruyor? Kolye yapmak için birkaç tanesini ipe dizdim ama handaki balıkçı kolyenin üzerine oturup kırdı... Her bir kabuk, balıkçının acımasız poposu altında canice kırıldı. Kurtulan kabuk olmadı.
Onunla da kalmadı, kırılan kabuk parçaları yüzünden yaralandığı için tedavi masraflarını da ödemem gerekti.
Sahilde Bishui Nehri'nin denizle birleştiği yerde, devasa bir sarmal deniz kabuğu duruyor. İçinde de kibar ve yaşlı bir kadın yaşıyor. Ailesinin, bu dev kabukla buraya yüzdüğünü ve burada gemisi karaya vuran kazazedelere yardım ettiğini söyledi. Dev kabuğu kendi kendine giden bir tekne haline getirse, insanları denizden kurtarması çok daha kolay olur.
Üçüncü deniz kabuğu tekne prototipimin de kontrolünü kaybedip patlatınca, kibar yaşlı kadın artık beni denizden kurtarmamaya karar verdi.

Guyun Taş Ormanı

Burası Toprak Hükümdarı'nın deniz canavarını alt ettiği yer. Okyanus tabanına saplanan devasa taş mızrakların bazıları hâlâ suyun yüzeyinde görünse de çoğu uzun zaman önce kırılmış. Biriken Toprak enerjisinden oluşan altıgen Taş Sütunlara bakmak epey keyif verici. Tepeden bakıldığında, okyanusun yüzeyinde belirli bir şekil oluşturmak için kasıtlı olarak bu şekilde düzenlenmiş gibi duruyorlar. Belki de Toprak Hükümdarı'nın taş mızraklarını yıkım getiren bir yağmur gibi fırlatmasının asıl nedeni buydu. Çok tatsız da olsa, belki de her şey büyük bir şakadan ibaretti.
Liyue Limanı'ndan Zhongli, Liyue'nin halk hikayeleri konusunda epey bilgili. Buraya geldiğini hiç görmemiştim. Uzakta Wangshu Hanını görebiliyorum. Muhtemelen geçen gittiğimde tanıştığım tuhaf eleman hâlâ bu tarafa doğru bakıyordur.
Buradaki ley hatlarının akışı Liyue'ye has bir durum. Daha dinamikler, sabit bir akışları yok... Sanki okyanusun derinliklerinde büyük ve amansız bir güç harekete geçiyormuş gibi. Belki de alt edilmiş deniz canavarı hâlâ okyanusun tabanında kıvranıyordur.