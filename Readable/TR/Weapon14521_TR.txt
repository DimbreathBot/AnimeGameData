
Shah Ramshahr'ın büyük kulesi, sonunda balla kaplı zehirli bir rüya gibi kana bulanmış kumlara gömüldüğünde,
Asaletinin gücü, sabah çiyi misali sayısız ulus arasında gezdi ve sonunda yeniden kan ve gözyaşında boğuldu.
Safir kubbelerin altında, bir zamanlar zorbanın egemenliğine boyun eğen soylular onun boyunduruğundan kurtuldular,
Yine de sahte bilgelere kanıp, kavurucu kumların ortasında katliam ve çöküş oyunlarına yeniden sürüklendiler.

Bilgelerin sessiz ikazlarını çoktan unutan, ey Tulaytullah'ın gururlu halkı...
Gurkan'ın ismiyle birlikte ihtirasları da solup gittiğinde isyanın gerçek bedelini ancak anladılar.
Zalim Khaganlar at sırtında geldiğinde, Sonsuz Sütun Bahçesini koruyan tek bir savaşçı dahi kalmamıştı.
Altın düşlerde yaşayanlar, evcil hayvanlar gibi yeni efendilere boyun eğmek zorunda kaldılar.

Askerler ve vergi tahsildarları, uzak diyarlardan gelip doymak bilmez bir açgözlülükle yorgun düşmüş halkın üzerine üşüştüler.
Kendini merhametliden gören zümrüt saray halkına zulmetmeye devam ederken,
Yabancı kabilelerin demir toynakları altında ezilen halkın içinde, teselliyi nostaljik bir geçmişte arayanlar oldu.
Yakıcı güneşten saklandıkları serin gölgeliklerde, Kral Humayun'un kısa hükümdarlığını övdüler fısıldayarak.

Genç soylu Goudarz, halkını zincirlerinden kurtarma kararlılığıyla kumların derinliklerine gömülmüş kutsal salona adım attı.
Efsaneye göre bu saray Leylek Kral'a aitti ve yedi keşiş arasında en bilge olan katip, gizlice yıldızların ve ayın elçiliğini yapıyordu.
Fakat bu çaresiz ve ümitsiz taarruzun şansı çok azdı; zira hiçbir plan, güneşin muhteşemliğiyle parlayan fatihin güçleriyle boy ölçüşemezdi.
Tighnar'ın bilgeleri çoktan kaçmıştı ve çöldeki o görkemli bilgelik sığınağı, demir rengi kum denizinin altındaydı artık.
Yine de kurumuş bir pınarın derinliklerinden gelen kutsal ve kadim yankılar genç adamın dualarına yanıt verdi...

"Ey gözü kara çocuk, ey soylu olan, güneşin yakıcı gücüne ve kum fırtınalarının öfkesine hasret edersin; lakin bir aptal gibi bataklığa kule dikmenin hayalini kurarsın."
"Daha önce hiçbir kahinin ya da inancından dönenin şahit olmadığı bir güç bahşedebilirim sana; tıpkı susamış bir deveye verilen acı ve tuzlu su gibi."
"Lakin çiçeklerin ve vahaların efendisi, hizmetkarı olduğum Kral Deshret'e üç bilmece bırakmıştı."
"Her ne kadar bilge ve arif olsa da o zehirli rüyaya düşmeden önce bile bu bilmecelere cevap verememişti."
"Eğer uzun zamandır kafamı karıştıran bu sisi dağıtabilirsen, hükümranlık gücünü sana bahşedeceğim."

Genç Goudarz şöyle yanıtladı:
"O halde ey Kutsal Olan; fermanların, yazının, tıbbın ve hikmetin bilgesi, lütfen bu kadim bilmeceleri bana ihsan eyle."
"Bir fani olarak cevabımı en büyük içtenlik ve dürüstlükle sunacağım, zira benim yolumda yalanın gölgesine dahi yer yoktur."

Ve böylece, bilge keşişlerin en bilgesi şöyle konuştu:
"Sonsuz bir döngüde yükselen ve alçalan, yükseldiği an yok olan ve sonra yeniden büyüyen şey nedir?"
"Ay gibi yükselir, sonra hiçliğe karışıp yok olur."
"Sonsuz bir arzu döngüsünde, alim de cahil de ona özlem duyar."
"Ama kibirli insanların yüreğinde tıpkı gelgitler gibi bir yükselir bir geri çekilir."

Genç Goudarz şöyle yanıtladı:
"Söz ettiğin, entrika ve ihanettir. Erdemi diline dolayanların giydiği cübbeler, aslında sadece çürümüşlüğü ve tembelliği örter."
"Safir kubbeleri yerle bir eden de işte bu zayıflıktır; bu zayıflıktır halkı feryat figan ettiren."

Bilge keşiş kahkahayla güldü. Fakat genç soylunun verdiği cevabın bahsini doğrudan açmadı.
Yine de ona Yalanların Asasını verdi.

Ve Goudarz'ın ismi tarihten işte böyle silindi...
Onun yerine güçlü Kral Saleb Dowleh unvanını aldı.
Yalana tahammül edemeyen savaşçı, kurnazlığıyla krallık kudretine nail olmuştu artık.
Alacakaranlığın solan renkleri arasında altın bir çağın serabını yaratmıştı.

...

Ta ki en kusursuz yalan bile iktidar hırsını kontrol edemeyinceye...
Kral Deshret'in eserleri bile artık ilahi tezahür yanılsamasını sürdüremeyinceye...
Ve ta ki Leylek Kral'ın sesi bir kez daha yükselip ona aynı soruyu soruncaya kadar...
Yaşlı kral, Gurabad'ın ağıtları arasında son cevabını verdi:

"Ey Kutsal Olan, söylediklerimin hepsi yalan. Artık kendi sözlerime bile güvenmiyorum."
"Şu anda yapabileceğim tek şey sonuna kadar savaşmak. En azından yardımıma gelen kardeşlerimin inancına tekrar ihanet etmemiş olurum."
"Ey Kutsal Olan, ister gerçeği arıyor ol ister yalanı, herkes onu kendi kanında tatmalı."

Ardından hükümdarlık gücü, diğer kabilelerin Deyleri tarafından ele geçirildi ve bu böyle sürüp gitti; ta ki çöl rüzgarları, tüm krallıkları toz deryasına dönüştürene dek...
Ve Kutsal Olan, tıpkı ay ışığı toplayan kehribar renkli bal gibi, kralın son vasiyetini onun nihai cevabı olarak kabul etti.