ฉันตื่นขึ้นมาที่นี่เป็นครั้งที่ห้าแล้ว

หลังจากทา (...) แผลไหม้ก็เริ่มหายดี ความเสี่ยงในการติดเชื้อก็น้อยลงมาก คาดว่านอนพักฟื้นอีกสักสองตื่น ขาทั้งสองข้างก็น่าจะเดินได้ตามปกติแล้ว

ฉันไม่รู้ว่าควรบันทึกทุกอย่างที่ฉันเห็นหรือไม่ เพราะไม่ว่าจะเป็นตัวอักษรหรือตรรกะ ก็ไม่สามารถอธิบายประสบการณ์ของฉันได้ แต่ถ้าไม่อาจลบความทรงจำเหล่านี้ได้ ฉันก็ไม่สามารถยับยั้งความปรารถนาที่จะเขียนหนังสือได้ ฉันจะบันทึกสิ่งเหล่านี้ไว้ที่นี่ และขอพรกับ (...) หวังว่าจะไม่มีใครเห็นมัน

ตอนนั้น ภายใต้รูปปั้นที่ทั้งใหญ่โตและน่าเกลียดนั้น ในเปลวไฟของ Och-Kan ฉันได้พบกับหญิงสาวคนหนึ่ง

เธอเดินมาหาฉันอย่างไม่รีบร้อน ราวกับว่าเปลวไฟเป็นเพียงสายลมอันอ่อนโยนในฤดูใบไม้ผลิ ใบหน้าของเธอ... ฉันไม่เคยเห็นใบหน้าแบบนั้นมาก่อน แม้แต่คริสตัลที่ใสที่สุดก็ไม่อาจเลียนแบบผิวพรรณที่เรียบเนียนอย่างนั้นได้ แม้แต่ "Cocouik" ที่บริสุทธิ์ที่สุดก็ยังไม่อาจแกะสลักเป็นดวงตาที่สวยงามเช่นนั้น ฉันไม่สามารถบอกสาเหตุได้ แต่ใบหน้าที่ควรถูกนิยามว่างดงามนั้น... กลับน่าสะอิดสะเอียนเหลือเกิน

ฉันไม่รู้ว่าเธอเป็นใคร ไม่รู้ด้วยซ้ำว่าเธอเป็นอะไร ฉันอ้าปากคิดจะอ้อนวอนเธอ ขอร้องให้เธอช่วยฉัน แต่ริมฝีปากของฉันไหม้จนกลายเป็นก้อนเนื้อแหลกเละไปหมด จนไม่อาจเอื้อนเอ่ยคำใดส่งไปถึงเธอได้เลย

เธอยิ้มออกมา รอยยิ้มนั้นแฝงไปด้วยความอำมหิตและเย่อหยิ่ง เธอยกใบหน้าของฉันขึ้นมา น้ำตาสีทองไหลรินออกมาจากดวงตาของ "Cocouik" คู่นั้น แล้วร่วงลงมาในดวงตาของฉัน

ฉันก็เลยได้เห็นมัน

ฉันเห็นสิ่งประดิษฐ์ขนาดใหญ่ยิ่งกว่าทิวเขาที่ยาวต่อเนื่องกัน และเปล่งประกายแวววาวยิ่งกว่าหินออบซิเดียน ลอยอยู่บนท้องฟ้าราวกับเมฆหมอกของภูเขาไฟ และมีนกโลหะยักษ์มากมายนับไม่ถ้วนรายล้อมมัน กำลังดูดเลือดสีดำอย่างตะกละตะกลาม ฉันเห็นเงาที่ขับเคลื่อนด้วยเปลวไฟ และจันทราที่เคลื่อนตัวจากขอบฟ้าอันไกลโพ้นสู่ท้องฟ้า ด้วยเส้นลวดที่ถักทอจากทองคำและทองเหลืองเพียงเส้นเดียว ก็สามารถส่งต่อแรงสั่นสะเทือนและเสียงถอนหายใจไปยังดินแดนไกลโพ้นอันสุดจะจินตนาการได้ในพริบตา เธอหัวเราะเยาะหยันอยู่ข้างหูฉัน คล้ายกับว่าทุกสิ่งที่มนุษย์ทำสำเร็จมาจนถึงตอนนี้เป็นแค่เด็กเล่นขายของที่ไร้ค่าเหมือนมดปลวก ทำได้เพียงหมอบคลานอยู่ใต้ท้องฟ้า ขดตัวมองหาหลุมฝังศพอันต้อยต่ำสำหรับตน และสิ่งที่พวกมัน... สิ่งที่พวกมันต่อต้านนั้น เป็นศัตรูตัวฉกาจที่แข็งแกร่งเทียมเท่าโลกทั้งใบ เมื่อมองผ่านม่านตาที่คล้ายดั่ง Cocouik เข้าไป ในดวงตาที่งดงามจนแทบทำให้ฉันพรั่นใจคู่นั้น ฉันเห็นแต่ความมืดมิดและความว่างเปล่าอันไร้ขอบเขตและมองไม่เห็นเท่านั้น: เป็นมิติที่ไม่อาจหาคำใดมาอธิบายได้ และไม่มีความคล้ายคลึงกับสิ่งใด ๆ ที่ฉันเคยเห็นในชีวิตอันแสนสั้นในรอบหลายทศวรรษเลย ฉันจึงกรีดร้องเสียงดัง ปีนขึ้นไปบนเส้นทางเล็ก ๆ นั้นอย่างทุลักทุเล ทว่าเสียงกรีดร้องด้วยความหวาดกลัวนั้นกลับจมหายไปท่ามกลางเสียงหัวเราะของเธอ ก่อนจะค่อย ๆ หายไปอย่างไร้ร่องรอย

เมื่อฉันตื่นขึ้นมา ก็พบว่ามีแค่ฉันที่นอนอยู่ตรงนี้ ฉันไม่กล้าหันกลับไปมอง เพราะกลัวว่าสิ่งต้องห้ามที่ไม่ควรถูกใครล่วงรู้นั้นจะไล่ตามฉันมา และฉีกฉันเป็นชิ้น ๆ ส่วนคนอื่น ๆ คงตายไปในเปลวไฟของ Och-Kan แล้ว

บางทีนั่นอาจไม่ใช่น้ำตาของเธอ บางทีนั่นอาจเป็นหยดน้ำที่หล่นมาจากรูปปั้นหินยักษ์น่าเกลียดที่อยู่ข้างหลังเธอ บางทีไฟอาจไม่มีอยู่ตั้งแต่แรก และผู้หญิงคนนั้นก็เป็นเพียงภาพหลอนที่เกิดขึ้นตอนที่ฉันใกล้ตายเท่านั้น แต่สิ่งเหล่านั้นมันไม่สำคัญอะไรแล้ว ฉันยังมีชีวิตอยู่ แค่นี้ก็เพียงพอแล้ว

Och-Kan คิดว่าไม่มีใครรู้เส้นทางลับของเมืองต้องห้าม และการปกครองของเขาจะคงอยู่สืบไปอีกนับพันปี แต่เขาคิดผิด การปกครองของเขาดำรงอยู่ได้แค่หนึ่งพันสัปดาห์เท่านั้น