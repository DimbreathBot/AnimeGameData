
Çok ama çok uzun zaman önce, şimdilerde efsaneler çağı olarak görülen, büyük ejderhaların hâlâ kaynak sularında yüzdüğü zamanlarda,
bu uzak diyarlara bir görev için gönderilen bir peri yaşardı. Yakamoz ışıkları arasında yiğit bir genç ile karşılaştı.
Bu genç adam, Meztli kabilesinden Uenuku'ydu. Gelecek kuşaklar bu genci Gökkuşağı Gezgini olarak tanır.
Nasıl ki kaynak suları hiçbir şekle uymaz, Gökkuşağı Kralı hakkındaki farklı efsaneler de sayısız kökene sahiptir.
Hikayelerde değişmeyen tek şey, o su perisiyle karşılaşmasıdır.

"Ben ezeli kadehte doğmuş bir damlayım. Kaplıcaların, can suyunun, meltemlerin ve sislerin kızıyım.
Ey yüce kahraman, sen güçsüzleri korumak, hasretini çektiğim adaleti sağlamak için bu yola çıktın.
Şarkımla mızrağını kutsamama izin ver. Tek başına çıktığın bu yolculukta bırak sana eşlik edeyim.
Karşılığında tek istediğim, kral olduğun zaman vahşi yaratıkların yaşadığı kaplıcayı bana vermen."

Tüm Suların Hanımı'nın o soylu ve şefkatli önsezisi hatırına, dünyayı çevreleyen akan sular aracılığıyla toprakları besleyen her türden sevginin hatırına,
bu güzellikler hatırına o kavurucu sular berrak pınarlara dönüştürülmeli, Filojistonla dolup taşan o su kanalları tamamen arındırılmalı.
Böylece savaşçımız yalnızca ejderhalara ait olan bu düzene meydan okumak üzere, adalet uğruna çıktığı bu yolculuğa başlamış oldu.

Genç, perinin asıl niyetini anlasa da Okeanid ulağın onu hedefine ulaşmak için bir araç olarak gördüğünü fark etti.
Ortak bir düşmana sahip olduklarına göre, gün gelip de biri diğerine ihanet edene kadar onu kandırmaya çalışan bu kızla pekala yan yana savaşabilirdi.

Bunun yeterli olacağını düşündü. Kızın ağzından çıkan her söz onu kandırmaya yönelik olsa da tüm bunlar bir noktada sis ve yağmurla birlikte yok olacak olsa da
yolculuğun sonunda yürekten inandığı o adaleti, güçsüzleri "birleştirme" gücüne sahip olan o adaleti yitirmeyecekti.

Birçok kış geldi geçti. Genç, verdiği bu sözü yerine getirmeye çalışarak hayatını boşa harcadı. Nihayet "Kral" olunca farkına vardı.
Bu görkemli yolculuğun sonunda en çok pişmanlık duyduğu şey ise başından beri koşulsuz şartsız taşıdığı sarsılmaz inancıydı.