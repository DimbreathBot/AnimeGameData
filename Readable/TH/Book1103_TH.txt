...
แพทย์ประจำเรือบอกว่า Salme ต้องใช้เวลาพักฟื้นอีกสักพัก ฉันจึงกลับไปที่ห้องของ Salomea เธอตื่นแล้ว แม้ว่ามันอาจจะดูโหดร้าย แต่ฉันจำเป็นต้องถามให้รู้เรื่องว่า พวกเธอไปเจออะไรมากันแน่
แต่คำตอบที่ได้รับนั้นทำเอาฉันใจสลาย พระเจ้า จนถึงตอนนี้ฉันก็ยังไม่อยากจะเชื่อเลย และตอนที่เขียนบันทึกนี้อยู่ฉันก็ยังตัวสั่นอยู่เลย ใครจะไปเชื่อ! ใครจะไปเชื่อว่าเป็นฝีมือของ Salomea เอง เด็กคนนั้นเป็นคนขังน้องสาวของเธอเอาไว้ ในตู้สินค้าที่มืดมิดและคับแคบนั่น! นี่ไม่เหมือนกับการเล่นแผลง ๆ ปกติทั่วไป! ไม่เหมือนกันเลย! เธอจะต้องได้รับบทลงโทษ! ไม่ว่าจะเกิดอะไรขึ้น หรือไม่ว่าจะด้วยเหตุผลอะไรก็ตาม เธอไม่ควรจะทำเรื่องน่ากลัวแบบนี้กับน้องสาวของตัวเอง!

Salomea ร้องไห้อ้อนวอนขอให้ฉันยกโทษให้ เธอบอกว่าถ้าเธอไม่ทำแบบนี้ Salme จะต้องจากไป เพราะ Salme เป็นลูกของภูต เธอต้องกลับไปที่โลกของภูต ไม่แน่ว่ามอนสเตอร์ที่พุ่งชนเรือ และลักพาตัวผู้โดยสารไปนั้น อาจจะเป็นครอบครัวที่แท้จริงของ Salme ก็ได้ ช่างเป็นความกังวลที่ไร้สาระสิ้นดี! Salme เป็นลูกของมนุษย์อย่างไม่ต้องสงสัย เธอมีหน้าตาเหมือนกับ Salomea ไม่มีผิด... แต่ว่า แต่ว่าถ้าเป็นภูตที่สามารถแปลงกายได้ล่ะ? เหมือนว่าความสงสัยอันน่ากลัว จะงอกเงยขึ้นในใจของฉัน ฉันจึงรีบสลัดความคาดเดาที่น่าสะพรึงกลัวเหล่านี้ออก และโยนมันทิ้งไป ต้องเป็นเพราะ Salomea อ่านเรื่องเล่าที่ไม่เหมาะสมกับเธอมากเกินไป จนทำให้เธอมีจินตนาการที่ไม่สมควรแบบนี้ได้ เหมือนกับ "คุณแม่ในคอกแกะ" นั่น..

จนถึงตอนนี้ฉันก็ยังลังเลอยู่ ว่าจะเขียนจดหมายฉบับใหม่ เพื่อรายงานการกระทำอันเลวร้ายของ Salomea ให้พ่อของเธอรับรู้ดีหรือไม่ ฉันไม่รู้ว่าเรื่องนี้มันมีความหมายยังไงกับ Salomea แต่ไม่ว่ายังไงวันนี้ก็หมดแรงจะเขียนแล้ว เอาไว้ค่อยว่ากันใหม่พรุ่งนี้แล้วกัน
...