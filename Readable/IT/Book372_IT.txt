Così è la vita.
La mamma e il papà mi dicono sempre di distinguere il bene dal male, ma la verità è che scegliamo sempre il male minore.
La mia ragazza ha deciso di lasciarmi. Non solo: è anche riuscita a farmi licenziare dicendo al mio supervisore che ho una dipendenza dal gioco d'azzardo. Divertente, dato che non ho soldi da buttare perché devo pagare il pizzo. Se non lo facessi, succederebbe qualcosa di brutto ai miei genitori.
Tuttavia, loro mi ritengono un buono a nulla che non riesce né a risparmiare né a trovare un lavoro serio.
È abbastanza ironico, considerando per chi sto facendo tutto ciò... Come può essere colpa mia?
Se così fosse, do la colpa a me stesso per la mia incapacità di trovare una via d'uscita dopo tutta la fatica e anche per la mia mancanza di coraggio nel porre fine a questa storia una volta per tutte.
Lasciamo perdere. Basta dargli i soldi quando arrivano. Poi dovrò pensare a come guadagnare un po' di Mora o finirò a mangiare solo alghe.
Ok, è ora di scegliere fra il male e il peggio.
Decapitazione o lapidazione... quale delle due è meno dolorosa?
"Bzzzzzz..."
Ho sentito dei rumori strani. Che sta succedendo...
È il fulmine che sta per colpire?
...
Mi sveglio senza sapere per quanto tempo ho perso i sensi.
Tutto ciò che ricordo è il dolore acuto che mi ha attraversato il corpo prima di svenire.
"Non fa troppo male... Cosa?!"
Grido sentendo la voce.
È la mia?
"Ah, ah..."
Allora non sto sognando.
Sollevo il braccio e vedo la pelle morbida e pallida ricoperta da un tessuto ricercato.
Non è assolutamente il mio corpo, ma raggiungere questa conclusione richiede un coraggioso salto logico che la mia mente non è ancora pronta a effettuare.
Perché non ha alcun senso.
Provo ad alzarmi per guardare meglio i vestiti.
Ogni dettaglio emana lusso. Questi vestiti appartengono a qualcuno che detiene la più grande autorità.
Forse...
"Dov'è quel... Uh? È... la Shogun Raiden?!"
È il titolo stesso a pesare.
Ah, sì.
Mi sono reincarnato nella Shogun Raiden.
I Kairagi venuti a riscuotere i debiti si sono già disposti in formazione. Anche se non posso vedere i loro volti, i loro gesti trasmettono il loro livello di allerta e anche di paura.
Non li ho mai visti così.
"Avanti! È... È ora di vendicarsi..."
Si allontana... Ha paura.
Non volendosi comportare da codardo di fronte ai suoi sottoposti, l'uomo non può scappare, ma è anche consapevole delle conseguenze.
Arrivano altre persone, dieci, venti, cinquanta...
Forse pensano che il numero possa fare la differenza.
Ma l'idea mortale della "maggioranza" non vale per la Shogun Raiden, detentrice di poteri divini.
"Lasciate che usi la mia spada contro di voi."
Faccio un respiro profondo, mi concentro e mi metto in posizione da combattimento.
La mia lama cadrà, il mio destino verrà riscritto.
"Musou..."
...
Un momento.
Come scateno la Musou no Hitotachi?