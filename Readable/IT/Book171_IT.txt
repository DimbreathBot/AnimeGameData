...

Il commercio e gli affari sono come le sorgenti e i corsi d'acqua: partono dalle montagne e terminano nel mare. Gli individui tendono a rincorrere il profitto, e si arricchiscono quando sfruttano ogni mezzo che possiedono pur di raggiungerlo. Avere i mezzi equivale ad avere potere, e tramite i contratti riusciamo a frenarne l'accumulo eccessivo, così che ogni cosa possa prosperare all'unisono. I forti non devono prevaricare sui deboli, così come la debolezza non dovrebbe essere detestata e la forza celebrata. Tutti devono sapere che il commercio e gli affari permettono ai fiumi d'oro di scorrere senza ostacoli, e che tale via è la più giusta e retta.
Alcuni dicono: "Ci sono persone che perdono il lavoro e si ritrovano senza una regolare fonte di sostentamento, senza una dimora fissa, e finiscono a spaccarsi la schiena invano nei loro campi desolati. Nel mentre, le dimore dei ricchi mercanti straripano d'oro e di giada. Che sorta di giustizia e rettitudine morale è mai questa?"
Tale domanda manca di una comprensione più ampia delle cose. Come le onde che s'infrangono sulle sabbie dorate della riva, la ricerca del profitto abbatte qualsiasi ostacolo e, come le rapide che raggiungono le valli, è inarrestabile. Pertanto, i poveri un giorno usciranno dalla povertà, così come i benestanti non riusciranno a conservare le proprie ricchezze in eterno. Tuttavia, le casse dello stato devono rimanere sempre piene, così che la nazione possa continuare a prosperare e vivere in pace.
Dunque, bisogna respingere le politiche proibizioniste, espandere l'economica e riformare il governo. Per quanto sia facile peccare di noncuranza nei confronti dei più bisognosi, essa va disincentivata e va impedito che diventi un'abitudine. Bisognerebbe ampliare i Milleliti così che possano placare i disordini causati al confine sia dagli abitanti del posto che dai banditi.

...

Al contrario di Rex Lapis che gode di vita eterna, i mortali necessitano di disposizioni e pianificazioni per allontanare le preoccupazioni. Questo grande piano traccia la rotta che, un passo alla volta, ci porterà alla lunga vita di Liyue e alla prosperità della sua gente. Bisogna approcciarsi alle riforme con pazienza ed evitare di fare richieste avventate affinché non venga trascurata nessuna questione. Come un artigiano che intaglia la giada al lume di candela e aspetta pazientemente che prenda forma, ci vorrà molto tempo per risolvere una alla volta tutte le innumerevoli questioni di Liyue.