(Un vecchio taccuino sul quale qualcuno ha scritto con una grafia molto ordinata.)
Non so se qualcuno lo leggerà mai, però...
Tombola! Complimenti! Hai trovato un testamento!
Ma è davvero un fatto di cui rallegrarsi? Beh, in ogni caso suppongo che dovrei essere felice che qualcuno abbia trovato le mie ultime parole, quindi farò finta di essere io a ricevere i complimenti.
In sintesi: mentre m'avventuravo sull'isola sono rimasto intrappolato in questa stanza. Per quanto ci abbia provato, non ho trovato una via d'uscita.
Ho esaurito il cibo e le idee. La mia fine è vicina.

E proprio in quel momento ho pensato alla mia dolce e adorata Linda a Mondstadt... Ah, figuriamoci! Non sarei mai diventato un avventuriere se avessi avuto una fidanzata.
No, ho pensato alle parole di mia zia prima di partire. Mi disse che ero sempre stato un debole, che non so cosa sia il duro lavoro, che sono uno sbadato e un credulone, e che prima o poi mi sarei cacciato in un guaio così grosso che non sarei più riuscito a uscirne.
Ero così arrabbiato in quel momento... Ma se ci ripenso adesso, la sua voce era nasale, come se stesse trattenendo le lacrime... O forse era solo il raffreddore che aveva preso il giorno prima, ahahah.

...È troppo tardi per rimpiangere di essere diventato un avventuriere?
Inizialmente è stato il desiderio di avventurarmi che mi ha spinto a muovere i primi passi. Ma ora, dopo tutti questi anni, non ho ancora visto nessun paesaggio mozzafiato, e a stento sbarco il lunario.
In altre parole, solo dopo essere diventato un avventuriere ho scoperto che la vita reale non è affatto come quella elettrizzante ed entusiasmante che immagina un novellino.
"Non esistono scorciatoie nella vita. Ognuno di noi serba delle sofferenze che rimangono inespresse."

Parlando di rimpianti... è inutile averne. Ognuno di noi, a prescindere dalla strada che intraprenderà nella vita, sperimenterà le proprie sofferenze e otterrà la propria felicità grazie a esse.
Si potrebbe dire che ora sono felice... Anzi, lasciamo perdere. Ora fa troppo freddo per essere felice.
Uff... Beh, credo che il momento sia arrivato. Sto iniziando a perdere conoscenza. Ah, quanto vorrei mangiare del pollo ai Fiordolci di Mondstadt! Una specie di ultimo desiderio...

Wolfgang