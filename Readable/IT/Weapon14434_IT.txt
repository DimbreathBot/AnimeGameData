
"Avrelian, tesoro mio, ricorda sempre il dono prezioso che il destino mi ha concesso.
Una maledizione millenaria scorre nelle tue vene, e il mio unico desiderio è che tu viva in pace e felice.
Qualunque cosa accada, non mettere mai piede a Nod-Krai, e non farti mai ingannare dal fantomatico 'Elisio' sognato da quel folle.
"Nessun paradiso in terra illuminato dalla luna è mai esistito per i mortali. Ogni creazione del Signore dei cieli ha i suoi confini.

Durante una notte innevata e avvolta dalla luce dell'aurora, la donna un tempo venerata come la Fanciulla intravide un altro spiraglio dei sogni che predicevano il destino della sua terra natia.
Erano passati molti anni da quando l'aveva abbandonata. Eppure, come il gelo strisciante, quei sussurri intenzionalmente dimenticati trovavano sempre il modo di penetrare nei suoi sogni segnati dal calore e dal silenzio.
Forse era stata la nuova vita che cresceva dentro di lei a risvegliare quelle visioni da tempo dormienti, e ora quegli spettri inquietanti e contorti si facevano sempre più chiari...

Inizialmente, si presentarono come incubi incessanti, innumerevoli sogni che si susseguivano in un opprimente ciclo senza fine.
I semi della vita, non nati tramite una naturale evoluzione, caddero da rami argentati sulle rovine della città desolata,
dove creature bipedi e prive di piume godevano di un'immensa saggezza e delle benedizioni che essa conferiva.
Poi vennero l'insaziabile avidità e l'egoismo senza fine, mascherati con nomi altisonanti.
A essi seguirono odio, maledizioni, tradimenti, lotte, razzie, carneficine e scontri fratricidi.
Le città sparse per la terra seguivano le proprie vie del bene e del male, mentre gli emissari divini osservavano ogni cosa nel più totale silenzio.
Poi, i re delle terre osarono sfidare i cieli eterni.
Solo allora le grandi torri collassarono tra le fiamme, seppellendo le urla degli schiavi.

Come un'ombra fugace che svanisce in un solo respiro, un sogno privo di sogni durò per interi millenni.
Un sogno di corone ammassate in un luogo segreto, celate al di sotto di uno spoglio albero avvizzito, ignorate da tutti.
Ma talvolta anche i piani divini possono vacillare, e la vasta città dorata emersa dalla terra
non era sufficiente a placare i cuori mortali che ardevano dal desiderio.
Cuori traboccanti d'ambizione, che anelavano al trono vacante del mondo nel tentativo di distruggere il confine tra i mortali e il divino.
Tuttavia, come tutte le illusioni tragiche, quell'Elisio sconfinato era destinato a crollare.
I draconici re delle fiamme caddero nell'abisso oscuro, e le maree inghiottirono gli imperi di pietra bianca.
Il mondo morente si avvicinava alla propria fine, e solo le ombre del passato vagavano nei suoi corridoi.

Innumerevoli sogni intrisi di sangue, lacrime e peccati... Innumerevoli sogni, per sempre irraggiungibili...
Anni di divisione e odio, tramandati di generazione in generazione, ciclicamente ripetuti sotto un cielo privo di stelle.
Tuttavia, una voce che non aveva mai sentito, ma che le suonava più familiare di qualsiasi altra,
le sussurrava sempre al confine dell'oscurità e del dolore, con una compassione gentile e radiosa come la luce.

"Porrò fine ai guerrieri di questa terra, ed erigerò al loro posto un Elisio sconfinato.
Non lo faccio per diventare sovrano, ma per far sì che nessun altro possa mai appropriarsi di quel ruolo."

Ogni volta che arrivava il momento della promessa, il sogno della Fanciulla andava sempre in frantumi, e lei veniva trascinata sulle rive della realtà,
accompagnata dalla pallida luce del mattino e dal debole scorrere della vita al suo interno.
La giovane madre sospirò stancamente accarezzando il talismano d'argento che portava sul petto.
Guardando il volto della persona che amava accanto a lei, la donna posò delicatamente la mano sul suo ventre e chiese:

"Mia dolce creatura... Perché ti agiti così?
È perché riesci a percepire il cuore di tua madre? Questo ti spaventa?"