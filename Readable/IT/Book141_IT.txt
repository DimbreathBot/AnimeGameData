Il ragazzo si svegliò delicatamente mentre il sole sorgeva pian piano.

La luce dell'alba delineò la nebbia bianca che avvolgeva la foresta di bambù e di cui parlavano i racconti delle volpi fantasma. Il vapore assomigliava a un equiseto che svolazzava in giro.

La donna lo prese per mano e insieme si diressero verso il punto in cui il sole penetrava tra gli alberi. Voltarono a sinistra, poi a destra, attraversarono delle vegetazioni basse pullulanti di insetti, scalarono delle rocce scivolose e ricoperte di muschio, scesero in un burrone nascosto dall'ombra dei bambù. Lei lo guidò per tutto il percorso, finché non raggiunsero l'uscita dalla foresta di bambù.

"Ancora non so chi sei, né da dove vieni."
Disse il ragazzo, che ancora ripensava alla storia della notte precedente.

"..."
La donna si voltò dando le spalle alla luce del mattino, e i suoi occhi brillarono d'oro.
Sorrise, ma senza fiatare.

Molti anni dopo il ragazzo, ormai cresciuto, ricordò quel momento e capì che il divario tra loro era come un'enorme voragine. Il suo destino era quello di andarsene di casa e di dirigersi al Porto di Liyue per cercare le ricchezze che l'Archon di Geo gli aveva donato. Quello della donna, invece, era di nascondersi lontano dallo sguardo gentile e maestoso del grande Signore di Geo e di proteggere quei racconti antichi che persino lei iniziava a dimenticare.

Quindi, il ragazzo e la donna dagli occhi dorati e vestita di bianco si separarono.
Fece i bagagli e partì per la fiorente città portuale, mentre lei rimase in silenzio ai margini della foresta di bambù. Nei suoi occhi stregati sembrava aver già previsto il destino di quel giovane ragazzo, ovvero che un giorno, da anziano, ormai stanco del mare e delle onde della vita, sarebbe tornato al villaggio di montagna e ivi avrebbe vissuto fino alla fine dei suoi giorni.

Sotto il bagliore dell'alba il giovane sentì un nitrito sempre più distante.
Si voltò a guardare, ma dietro di lui non c'era che una ciocca di capelli posata sulla sua spalla.