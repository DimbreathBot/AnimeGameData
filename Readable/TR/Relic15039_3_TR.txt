
Söylenene göre ilk Meşale Ustası, en kuzeydeki karlı şehirde doğmuştu ve Bülbülün nişanı onun asil soyunun bir simgesiydi.
Aile başlangıçta casus olarak görevlendirilmiş, sonra Kış Çarı tarafından soyluluğa terfi edilmişti.
Böylece mütevazı kökenli bu adam kraliyet sarayına adım atmış ve saraydaki ileri gelen feylerle ilişkiler kurmuştu.
Uluslar malum felaketle boğuşurken, öncüler çağında umudu simgeleyen ön cephedeki bölgeler, tanrıların korumasından mahrum bırakıldıklarını fark ettiler.
Nod-Krai'ın en çaresiz anında kuzeyden koyu gümüş zırhlı bir süvari geldi tek başına.
Yeni ayın hanımı, süvarinin neden geldiğini biliyormuşçasına bir fener yaktı karanlığı dağıtmak için.

Güneydeki Lempo Adaları'na doğru yola çıkmalarından önceki gün büyük içki salonunda savaşçılar için bir ziyafet düzenlendi.
Aralarında şüphesiz en dikkat çeken ise başında karanlık püsküllü miğferi ve elinde mızrağı ile genç bir savaşçıydı.
O dönemki Ratnikler arasında bu kadar eski ve ağır bir zırhı giyenlerin sayısı pek azdı,
Zira bu zırh, karanlık dalgayı püskürtmek için Meşale Ustasının yanında savaşan ilk savaşçıların soyundan gelenleri temsil ederdi.
Ne tımara ne soylu unvanlara sahip olmalarına rağmen atalarının yeminlerini tutmayı sürdürürlerdi.
Zira tüm feylerin efendisi ve Snezhnaya'nın ilk koruyucusunun hâlâ onları gözettiğine inanırlardı.

Kahramanların kanıyla lekelenmiş çamurlu tundrada genç savaşçı, yoldaşlarının cesetleri arasında diz çöktü.
Fedakarlık her zaman Ratnik'in kaderi ve şerefiydi, ancak bir ruhu daha kurtarabilirse, birini kurtarabilirse ne iyi olurdu.
İşte bundan ötürü ataları gibi artık kimsenin seslenmediği eski bir tanrıya ve tanrının bir zamanlar hükmettiği Knezlere dua etti.

Belki borunun sesinden, belki unuttuğu kan kokusuna çekildiğinden, belki de sırf canı sıkıldığından,
Uzun zamandır uyuyan bir ruh uyandı uykusundan, savaşçının dualarına karşılık verircesine.
Kadim efsanelerde anlatılan hayaletimsi mavi ateş, taze kan dökülmüş savaş alanlarında yeniden tüm parlaklığıyla yanacaktır...