โชคดีที่สถานที่เกิดเหตุอยู่ไม่ไกลจากบ้านของคุณอา ฉันลากสังขารอันเหนื่อยล้ากลับมาถึงบ้านในที่สุด
คุณอาไม่มีท่าทีพิเศษอะไรต่อการกลับมาของฉัน เขายังคงทำตัวปกติ นั่งอ่านหนังสือในมืออยู่บนเก้าอี้ตัวประจำ
"หนังสือพิมพ์ The Steambird ของวันพรุ่งนี้คงน่าดูน่าชมเลยทีเดียว"
"อาดูจะไม่กังวลเลยสักนิดนะ" ฉันเอาเสื้อนอกไปแขวนให้เรียบร้อย แล้วปลดกระดุมคอออก มองหาตำแหน่งสบายบนโซฟาก่อนหย่อนตัวนั่งลง จากนั้นก็เล่าสิ่งที่เกิดขึ้นเมื่อกี้นี้ และรายละเอียดในสถานที่เกิดเหตุออกมาทั้งหมด
"...การระเบิดในตอนแรกคงไม่มีเจตนาที่จะทำลายโครงสร้างของบ้านหรอก แต่เป็นการใช้เสียงดังเพื่อกลบเสียงของกลไกเครื่องลานต่างหาก"
"กลไกเครื่องลาน? พกของหนักขนาดนี้คงหนีไปได้ยาก ถ้าอย่างนั้น กลไกเครื่องลานจะต้องถูกทิ้งไว้ใกล้กับสถานที่เกิดเหตุอย่างแน่นอน ไม่แน่ว่าเรายังสามารถหาเบาะแสจากกลไกเครื่องลานได้... ดูท่า Robben ก็คงจะทำได้แค่นี้สินะ อีกไม่นานเขาก็คงถูกจับได้แล้วล่ะ"
"มันก็ไม่แน่หรอก เหมือนกับที่ระเบิดในตอนแรกมีไว้เพื่อกลบเกลื่อนการใช้กลไกเครื่องลานนั่นแหละ ตัวกลไกเครื่องลานเองก็อาจจะเป็นเหยื่อล่ออีกชั้นหนึ่ง"
"ทำไมถึงต้องทำอะไรซับซ้อนแบบนี้นะ" ฉันขยี้ผมยุ่ง ๆ ของตัวเอง "ถ้างั้นเบาะแสสำคัญของเข็มกลัดนั่น..."
"ยังถูกซ่อนไว้ในคฤหาสน์" คุณอาหยุดไปครู่หนึ่งก่อนพูดต่อ "การออกแบบหลายชั้นมีจุดประสงค์เพียงอย่างเดียว นั่นคือให้เจ้าหน้าที่ตำรวจที่อยู่ในที่เกิดเหตุคิดว่าเข็มกลัดถูกเอาไปแล้ว แต่คงไม่มีใครนึกถึงว่า ของที่ตอนแรกคิดว่าถูกขโมยไปแล้วยังคงอยู่ในตัวคฤหาสน์"
"ถ้างั้น... ลำดับต่อไปก็แค่สร้างตัวตนที่เหมาะสมขึ้นมา ก็จะสามารถเข้าไปในบ้านได้อย่างเปิดเผย แล้วถือโอกาสเอาเข็มกลัดอันนั้นไปโดยที่ไม่ทำให้ใครสงสัยสินะ?"