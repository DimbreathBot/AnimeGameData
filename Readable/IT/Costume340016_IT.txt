"Cosa dici? Miaovaliere è scomparso? Proprio adesso doveva succedere?!"
La voce furiosa del capocomico echeggiò dietro le quinte.
"E proprio quando la Gilda dei commercianti di Feiyun riceve ospiti importanti da Fontaine per un banchetto serale? Ma dai! Se ci giochiamo così la reputazione, sarà un disastro per i nostri spettacoli su entrambe le rive del mare!"
L'attore che interpretava la parte del "Cavaliere errante", con la testa rattrappita dalla paura, non aveva per niente la posa tipica del suo personaggio.
"M-Manca ancora un po' all'inizio dello spettacolo. Lo vado a cercare!"

Fuori dalla finestra dietro le quinte, Xingqiu bighellonava in un angolo.
"Capisco, capisco. Quindi a nessuno della nostra Gilda è stato chiesto di unirsi alle ricerche solo per salvare la loro bella faccia? Le cose si fanno complicate... E allora come farò a dirgli che sei qui, signor gatto?"
Alzandosi in piedi, Xingqiu osservava la bocca del camino vicino a lui: al suo interno, un gatto nero in abito da cavaliere lo osservava con gli occhi vispi.
Anche non tenendo in considerazione il suo sgattaiolare via dal banchetto, che lo rendeva poco adatto a incontrare altra gente, sarebbe stato davvero imbarazzante per la compagnia teatrale che qualcuno conosciuto come "secondo giovane padrone della Gilda dei commercianti di Feiyun" avesse trovato il 'Miaovaliere'.
"Immagino che sia meglio portarti in salvo e condurti dietro le quinte in gran segreto, eh... Uff, spero di non sporcarmi i vestiti, altrimenti chi lo sente mio fratello con i suoi interrogatori..."
Xingqiu si addentrò nel camino con fare attento, ma il gatto si rannicchiò in un angolo, rifiutando la sua mano estesa in soccorso.
"Ti fa paura questo ambiente poco familiare? O è solo l'atmosfera del banchetto a non andarti a genio? Sia come sia, signor gatto, mettere nei guai gli altri non è un'azione degna di un miaovaliere!"
Ghignò sarcasticamente. L'unico modo per far venire allo scoperto il gatto era sporcarsi le mani, eh?

La serata proseguì come da programma, e la compagnia salì sul palco senza intoppi.
Miaovaliere si esibì nelle sue giravolte seguendo il ritmo marziale del gong, scatenando un applauso che sembrava interminabile.
"Favoloso! Davvero favoloso!", esclamò Xingqiu tenendosi al fratello maggiore. Ciò che invece teneva alta l'attenzione del fratello era il nuovo abito di Xingqiu.
L'abito, dal taglio sartoriale in stile Fontaine, era decorato da eleganti disegni di bambù. Evidentemente il lavoro di un maestro...
Eppure, appena ricevuto, il ragazzo si era lamentato perché "restringeva il campo d'azione" e "rendeva difficile la mimetizzazione"; l'aveva quindi indossato solo una volta prima di ripiegarlo e rimetterlo sullo scaffale... Perché invece ora non voleva più separarsene?
Come percependo il dubbio sul volto del fratello, Xingqiu sorrise appena, dicendo: "Ieri sera, mentre leggevo, ho trovato questa frase: 'Gli ospiti vanno fatti sentire come a casa'... Mettersi questi vestiti per accogliere degli ospiti da Fontaine è anche questa una forma di cortesia, no?"
Il dubbio insinuatosi fra le sopracciglia del fratello maggiore si sciolse, e questi squadrò ben bene Xingqiu un'altra volta. I suoi abiti erano molto puliti, per cui non doveva essersi allontanato come aveva fatto l'anno prima...
Forse il suo fratellino era davvero maturato quest'anno, pensò con un po' di sollievo.
...Eppure, c'era un lieve odore di cenere nell'aria. Chissà da dove veniva...

"Non disturbatevi, mi cambio da solo."
Alla fine del banchetto, quando i servitori vennero mandati via, Xingqiu si tolse la giacca, rivelando i suoi abiti interni, sporchi di polvere e di terra.
"Fiuuu... c'è mancato poco. Meno male che nell'armadio c'era questo. Non avrei potuto ingannare mio fratello altrimenti..."
Forse il protagonista del suo prossimo romanzo potrebbe essere un ladro gentiluomo da Fontaine?
"Mmm... L'incipit farebbe così: 'Tutti conoscono il detto secondo cui l'abito damascato è un travestimento fallace, ma nessuno si era mai accorto che era la fama il travestimento di questo ladro gentiluomo...'"