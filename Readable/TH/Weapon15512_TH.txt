
"ฉันคือยอดนักมายากล... Parsifal 'ผู้ยิ่งใหญ่'!"
"สิ่งที่พวกคุณกำลังจะได้เห็นต่อไปนี้ คือโลกมายาที่ไม่อาจจินตนาการได้!"
"อย่างเช่น หมวกที่เชื่อมไปยังถ้ำขนาดใหญ่ในตำนานตะวันออก!"
"อย่างเช่น ดินแดนอันตรายในกระจกที่ไม่ถูกกาลเวลาของเราผูกมัด!"

มายากลกับการหลอกลวง และการขโมยต่างก็มีจุดที่คล้ายคลึงกัน
มายากลอาศัยฝีมือการแสดงและความสามารถในการเล่าเรื่อง ส่วนสองอย่างหลังอาศัยเทคนิค

"ในละครของปรมาจารย์ Coppelius เมื่อกี้นี้ มีโจรที่หาตัวยากคนหนึ่งสินะ?"
"เราใช้ชื่อนั้นเป็นชื่อการแสดงของเรา! ดีรึเปล่า?"
แผงขายอาหารริมน้ำ Fleuve Cendre มีเด็กสาวท่าทางตื่นเต้นคนหนึ่งกำลังพูดอย่างดีใจ
"Parsifal? งั้นฉัน ก็เป็นสาวน้อยอัญมณีที่ถูกเธอขโมยไปน่ะสิ?"
คู่หูของเธอตอบกลับมาแบบนี้ เสียงหัวเราะส่องสว่างเมืองใต้ดินที่ไม่เคยเห็นแสงตะวัน

และแล้ว สองสาวพี่น้องโจรที่เข้าออกโรงอุปรากรเกียรติยศเพื่อต้มตุ๋นและลักขโมย
ด้วยความหลงใหลไปกับเรื่องราวตลกของผู้ต่อต้านบนเวที ทำให้ลืมความตั้งใจเดิมที่เข้ามาในที่แห่งนี้ไป
แล้วเกิดความคิดที่จะใช้ทักษะกับฝีมือการแสดงของตัวเอง ก้าวขึ้นสู่บนเวที ไปยืนอยู่ใต้แสงไฟนั้น
ใช้แสงสว่างของการแสดง สาดส่องความฝันของแขกในห้องวีไอพี และผู้ชมที่ไม่มีที่นั่งอย่างเท่าเทียมกัน
คนหนึ่งรับบทเป็น "Parsifal" ส่วนอีกคนนึงคือผู้ช่วย Josephine
ตอนแรกพวกเขาแสดงในร้านเหล้าของ Eduardo, ข้างท่อระบายน้ำ หรือข้างแผงขายของริมทาง
โดยมีเด็ก ๆ ที่มีคราบน้ำมันและฝุ่นเปื้อนหน้ามองด้วยสายตาที่เปล่งประกาย พร้อมด้วยเสียงปรบมือจากชาวบ้าน
ต่อมาก็เป็นโรงอุปรากรเกียรติยศ ที่ซึ่งแสงบนเวทีเจิดจ้าและสว่างราวกับดวงอาทิตย์
"ขนนกกลายร่างเป็นผีเสื้อ", "ถ้ำใหญ่", "ดวงไฟในกระจก", "ปลาทอง" ...
เช่นเดียวกับแสงของการแสดงเหล่านี้ ที่ส่องสว่างไปทั่วห้องวีไอพีและที่นั่งแบบยืนในโรงละคร
ชื่อของ Parsifal กลายเป็นที่พูดถึงในเมืองบนดินและเมืองใต้ดิน

คนชุดสีม่วงมักพูดว่าคนเราต่างก็มีตำแหน่งของตัวเอง หน้าเวทีเองก็เช่นกัน:
ไม่ว่าจะเป็นห้องวีไอพีสวยงามที่มองลงไปเห็นเวที หรือตำแหน่งแขกผู้มีเกียรติที่ต้องยืนเท่านั้น
ถึงแม้แสงสว่างของการแสดงจะสาดส่องไปยังทั้งสองฝ่ายอย่างเท่าเทียมกัน แต่ข้างนอกโรงอุปรากรนั้น
ความไม่ยุติธรรมและความเจ็บใจที่ถูกลืมไปชั่วขณะ มักจะเหมือนรากไม้ที่ฝังลึกเข้าไปในกำแพงหิน

ในที่สุดกำแพงหินก็ถล่มลงมาในปฏิบัติการจัดระเบียบ Fleuve Cendre
เด็กสาวที่รับบทเป็น Josephine เดินทางกลับไปที่ Fleuve Cendre
นอกจากกลิ่นสนิมและกลิ่นเน่าเหม็นที่ลอยอบอวลอยู่ตลอดแล้ว
ก็เหลือแค่ความโมโห ความเศร้าและเลือดที่ยังไม่แห้งสนิทเท่านั้น

สิ่งที่ผู้คนรับรู้คือ Parsifal ผู้ช่วยก็เป็นเพียงแค่ผู้ช่วย
ถ้าเรื่องราวมีแค่นี้ ก็ง่ายมาก และสะดวกมาก
เช่นเดียวกับที่ผู้ช่วยบนเวทีถูกดาบฟันขาดเป็นสองท่อน แต่ไม่เคยได้รับอันตรายเลย
และนาฬิกาพกที่หายไป ก็มักจะคืนให้กับผู้ชมที่ทำเป็นมองไม่เห็นเสมอ
ในที่สุดเด็กสาวก็สูญเสีย "ตำแหน่ง" ในชีวิตไป
ดังนั้นเธอจึงได้ออกแบบ "สุดยอดมายากล" ที่เป็นของพวกเธอออกมา

"ฉันคือยอดนักมายากล... Parsifal 'ผู้ยิ่งใหญ่'!"
"สิ่งที่พวกคุณกำลังจะได้เห็นต่อไปนี้ คือโลกมายาที่ไม่อาจจินตนาการได้!"
"ไม่มีชนชั้นสูง ไม่มีราชา ไม่มีดาบที่ชี้ไปยังพวกเธอ!"
"ไม่มีความร่ำรวยที่ติดตัวมาตั้งแต่เกิด ไม่มีความจนที่สลัดไม่พ้น!"