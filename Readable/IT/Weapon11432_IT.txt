Prima della metamorfosi, una farfalla non è altro che un bozzolo verde e raggrinzito.
Allo stesso modo, quando sono ancora giovani, i leggiadri fenicotteri rossi sono delle palline di piume grigie.
Anche il grande sacerdote che avrebbe stregato il popolo con parole intricate
aveva trascorso molto tempo in silenzio dopo la sua nascita.

L'anziano che sorvegliava il fuoco rituale della tribù affermò che metà della sua anima si era persa nelle fiamme della notte.
E così, nel giorno del suo compleanno, il giovane silente si addentrò in desolate terre di pietra cercando il suo io mancante.
Ma un simile viaggio è irto di pericoli, poiché l'anima deve attraversare sette strati di veli per ottenere udienza con il Signore del Silenzio.
In pochi ritornano, anche con l'aiuto di un compagno Saurico in grado di attraversare i due regni.
Solo Mahamba, il più enigmatico degli Iktomisauri, era disposto ad accompagnare il ragazzo nelle terre sconosciute.

Nel lungo corridoio pavimentato d'ossidiana, il bambino aprì gli occhi come se fosse la prima volta.
Ricordi di un antico regno fluivano come acqua nelle sue pupille e, tra luci fluttuanti e fosforescenti,
si sentì come se avesse davvero vissuto quegli anni... Quando il primo Archon di Pyro giurò alle sue forze armate davanti al vulcano,
lui era lì, all'ombra di molti eroi, anche se non era mai esistito davvero in quell'epoca.
Quando il Sacro Signore, usurpatore della città, caduto in uno stato confusionale, fu sconfitto dal giovane dagli occhi cremisi sulle scale dinanzi a un trono vuoto,
abbassò lo sguardo e vide il volto di colui che era caduto nel fango oscuro dall'alto della città in fiamme.

Tutto ciò che gli era accaduto in passato gli aveva concesso la comprensione delle parole, della loro struttura sillabica e del loro significato nascosto.
Gli aveva anche permesso di vedere più in profondità e più a lungo nell'intricato groviglio del tempo.
Finché non si era reso conto che la Signora della Notte aveva fatto in modo che gli venisse mostrato tutto.
Il bambino, che ormai era cresciuto, vide un'ombra che avrebbe presto coperto tutta Natlan, e i mostri che provenivano da oltre questo mondo.
Vide l'ombra scura avvolgere un'isola solitaria e annidarsi in ogni anfratto, devastante come un incendio.
Laddove era arrivata l'ombra oscura, i morti e i moribondi piangevano amaramente.

Quando la nebbia oscura stava per lambire le tribù di Natlan, il giovane non riuscì a fare a meno di urlare: "Basta!"
E con la sua prima parola, si svegliò, ritrovandosi a terra vicino a un falò dal colore blu.
Vide gli occhi di Mahamba illuminarsi nella luce fioca, poi l'anziano gli diede un bastone cerimoniale.

Da quel giorno, Sanhaj, che conosceva tutto sul passato,
avrebbe usato quelle antiche parole per redarguire gli stolti che prendevano alla leggera i pericoli futuri.
Da quel giorno, Sanhaj, che conosceva tutte le storie, iniziò a tessere una tela di bugie,
per trasformare i rotoli di tessuto in un velo, così da nascondere un passato che non doveva più essere toccato.