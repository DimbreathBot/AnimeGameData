
"Her şeyin yaşaması ve ölmesi için belirlenmiş bir zaman vardır, tıpkı gece ile gündüzün bitmeyen döngüsü gibi."
"Bu lambanın içindeki hikayeler, sana uğrunda beklenmeye değecek hayaller bahşetsin."

"Işığı" hiç görmeyen kız, saray yıkıldığı anda onun fısıltısını bir rüyanın içinde duydu.
Rüyalarıyla birlikte gitmeye çoktan karar vermiş olan çocuk, gözyaşları içerisinde onun şefkatini gördü.

Sakin ay ışığının yansımasında yemyeşil lamba, yıldızların silüetini ve sonsuz bir melodiyi anlattı...
Zümrüt gözlü bir dansçı bitki özü damlayan ipekler üzerine hafif öpücükler konduruyor, parlak renkli balıklar inci gibi berrak sularda döne döne yüzüyordu.
Cinin meşalelerine yol gösteren bir ay ışığı müzisyeni, bir kum denizindeki yaldızlı kalenin ve nar renkli ipliklerin şarkılarını söylüyordu.
Bir rüyada şarkı söyleyen o sesi ve uzak kıyılarda çiçek açan bahçeleri arayan, büyük bir yolculuğa çıkmış kurnaz bir denizciyi anlatıyordu.

Sessiz ışıklarla aydınlatılmış saray, binlerce dünyadan gelen nefes kesici rüya manzaralarıyla çevrilmişti.
Eve giden yolda biriken tozu temizleyen yumuşak bir orman esintisi, kayıp çocukları artık eskisi kadar sakin olmayan saraydan uzaklaştırdı.
Şafağın ışıkları yapraklar arasındaki boşluklardan süzülürken, binbir gece rüyasını anlatan o yemyeşil lamba solmaya başladı:
Rüyalarla gerçek arasında duran kız, geriye dönüp baktığında artık geri dönüşün olmadığını fark etti çünkü şafak çoktan sökmüştü.

Sonrasında ise rüyanın içindeki lamba bir daha asla titremedi ve zamanın akışı, geçip giden gecelerin rüyalarını bir bir yuttu.
Fakat şafağın ilk ışıklarına kavuşan kuşlar halen şarkı söylüyorlardı. Bir çiçek tarlası gibi parıldayan hikayelerin şarkısını söylüyorlardı.
Hiçbir zaman bir rüyaya şahitlik etme şansı bulamamış çocuklara cesaret, umut ve mutluluk getirdiler.
Binbir gecenin bitmeyen şarkısını söyleyerek, uzun zamandır beklenen şafaktan önceki anları adeta aydınlattılar.

Binbir rüyadan geçtikten sonra, bülbül artık ötmeyi bırakana ve güneş bir kez daha ufukta kaybolana kadar bu durum böyle devam etti.
Gezgin, yolculuğun sonunda o yemyeşil lambayı ve uzaktaki memleketini yeniden gördü.
Çiylerle kaplı güller, ay ışığı altında hafif esintilerle birlikte sağa sola sallanırken, ondan yeni bir hikaye anlatması bekleniyordu:
"Geçmiş gecelerin anıları hiç unutulmayacak olsa da biz yine görülmemiş tatlı rüyalar için şarkılar söylemeye devam edeceğiz."