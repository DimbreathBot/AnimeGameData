Tra il fruscìo dei manti di foglie smeraldine, in un luogo dove i gracidii delle rane e i frinii delle cicale si incontrano, vicino alle zone umide sotto le rupi della montagna, giace un appassito e arido angolo della foresta.

La foresta di bambù del Monte Qingce è la rigogliosa ambientazione di numerose fiabe.

Dopo un rovescio, è possibile sentire la sinfonia delle gocce che rimbalzano dalle foglie e dai gambi vuoti di bambù. Un ragazzino arrivò dal sentiero che si snodava tra le canne di bambù e si fece strada rapidamente lungo il percorso, arrampicandosi sulle rupi bagnate e correndo lungo la via tracciata e muscosa. Le foglie della vegetazione aggrovigliata e i rampicanti di cui era cosparso il sentiero gli sfioravano la pelle. Il ragazzo decise infine di riposarsi in un punto arido e appassito tra i bambù scricchiolanti del Monte Qingce, nascosto sotto la roccia della montagna.

Il ragazzo ricordava molto bene la volta in cui l'anziana del villaggio aveva detto che la stagione delle piogge era il periodo più opportuno per le volpi per sposarsi. Solo gli occhi di un bambino sarebbero riusciti a vedere la portantina cremisi della volpe sposa e il corteo che la segue danzando attraverso la foresta al suono di canti e tamburi martellanti.

Inoltre, l'anziana del villaggio aveva avvertito i bambini di non avvicinarsi a tale corteo.

"Se vi avvicinerete troppo, la volpe vi ruberà l'anima!"
Così diceva sempre.
"E che succede se l'anima viene rubata?", chiese uno dei bambini.
"Se succede, il tuo destino sarò segnato per sempre... Forse ti userà come strumento musicale durante il corteo, sbattendoti come un piatto o battendoti come un tamburo, circondato dal frastuono di tamburi corni e trombe... Non ci sarà pace per la tua anima."
L'anziana non dimenticava mai di fingere di battere un tamburo mentre lo diceva, spaventando i bambini ancora di più.

Crescendo, il ragazzo smise di credere agli sciocchi racconti dell'anziana. Seguì il sottile sentiero dei Seelie e attraversò il labirinto verde accompagnato dai deboli richiami delle volpi tra la selva. Le astute volpi si nascondevano nel profondo della foresta e non si facevano mai vedere né tantomeno mostravano mai il loro chiassoso corteo nuziale agli sbadati viaggiatori di passaggio.

Il ragazzo era abbastanza giù di corda. Si avventurò nel cuore della foresta di bambù calciando i ciottoli via dalla strada e calpestando i gradini di pietra formatisi naturalmente sul sentiero.

Una volta l'anziana del villaggio disse che un tempo questa foresta era un antico regno conquistato dall'Archon di Geo. Ma che aspetto aveva l'Archon di Geo? Aveva braccia, gambe o occhi come noi? Oppure era come le bestie di pietra che si potevano trovare sulle sponde dei mari e sulle rive dei fiumi?

Gli erboristi, che periodicamente aprivano botteghe in città per vendere i propri ingredienti, raccontavano sempre del Rito della discensione tenutosi quell'anno. Ascoltando i loro racconti era impossibile non immaginare la vista meravigliosa dell'Archon di Geo che discende sul mondo, ma, ovviamente, i bambini curiosi speravano di riuscire a vedere dal vivo, un giorno, il grande Archon venerato da generazioni e generazioni. 

Che l'inamovibile Monte Qingce fosse un dono del benevolo Archon di Geo? Erano forse i decenni di pace e le lunghe vite di cui tante generazioni avevano goduto stati già prestabiliti dall'Archon?

La risposta a queste domande risiedeva fuori dal villaggio, nell'antica foresta sulla montagna.

Il ragazzo caparbio era un vulcano di domande e speranze, e si fece strada sotto le sporadiche ombre delle foglie di bambù.