
นั่นคือยุคที่บทเพลงอันยิ่งใหญ่ยังไม่ได้รับการบรรเลง และกองเรือสีทองยังไม่ได้เริ่มออกเดินทาง
เพื่อค้นหาคำตอบในการทำลายคำสาป ราชาแห่งความรุ่งโรจน์จึงได้ก้าวสู่เส้นทางแห่งต้นน้ำ
ภายใต้ทะเลสูงที่เต็มไปด้วยเลือดและความเกลียดชัง คืออาณาจักรที่ซึ่งลูกหลานมังกรอาศัยอยู่
เจ้าชาย Vishap ที่เคยรับใช้วิญญาณแห่งท้องทะเลโบราณ และคอยคุ้มกันเรือนจำของเจ้าแห่งผืนน้ำ

ราวกับว่าสงครามสมัยในอดีตกลับมาเยือนอีกครั้ง การต่อสู้อันดุเดือดของทะเลกินเวลายาวนานถึงสามสิบวันสามสิบคืน
กระทั่งในระหว่างการพักรบที่เหน็ดเหนื่อย ในที่สุด เทพราชาก็ได้เผยจุดประสงค์ในการมาที่นี่ด้วยเสียงดนตรี
ไม่คิดว่าหลังจากที่ราชาแห่ง Vishap ได้ฟังจินตนาการเพ้อฝันนี้ เขาก็หัวเราะออกมาอย่างบ้าคลั่ง:

"ทรราชแห่งมวลมนุษย์เอ๋ย เจ้ากังวลกับคำสาปที่ไร้เหตุผล และพร่ำบ่นเกี่ยวกับพันธนาการแห่งโชคชะตา แต่กลับไม่รู้ว่าเผ่าพันธุ์ของข้าได้รับความเจ็บปวดมากกว่าเป็นร้อยเท่า"
"เราสูญเสียดินแดนและแสงแดดไป และได้แต่เอาตัวรอดอยู่ในก้นเหวที่ไร้แสงสว่างเท่านั้น"
"ทรราชแห่งมวลมนุษย์เอ๋ย เจ้าควรรู้ว่าโชคชะตาเป็นพิธีกรรมแห่งสวรรค์ และไม่อาจเปลี่ยนแปลงได้ การมีความคิดเช่นนี้ถือเป็นการกบฏ"
"แต่หากเจ้าคิดจะทำเรื่องโง่เขลาเช่นนี้จริง ข้าจะพาเจ้าไปพบกับเจ้าแห่งผืนน้ำ"

ดังนั้นในส่วนลึกของห้วงน้ำ ณ ที่พำนักอันเงียบสงัดของราตรีนิรันดร์
ราชาแห่งความรุ่งโรจน์ได้รับรู้ความลับอันน่ากลัวทั้งหมด จากเจ้าแห่งสายน้ำนับหมื่นผู้เปี่ยมด้วยความรัก แต่เขากลับไม่ได้รับคำตอบใด ๆ จากการไถ่ถอน
เจ้าแห่งผืนน้ำได้กระทำบาปที่ไม่อาจให้อภัย และคำสาปที่เกิดขึ้นก็ไม่สามารถย้อนคืนได้เช่นกัน
ราชาที่ยังมีความทะเยอทะยานและความหวัง สุดท้ายเขาได้หยิบน้ำบริสุทธิ์หนึ่งแก้วขึ้นมา ก่อนจะตัดสินใจจากไป

"หากกระแสน้ำจะกลืนกินราษฎรของข้า ข้าจะผนึกวิญญาณของพวกเขาไว้ในหยาดน้ำค้างวิญญาณ ที่ไม่อาจเข้ากับสายน้ำทั้งปวง"
"หากกาลเวลาจะทำให้อาณาจักรของข้าเสื่อมทราม ข้าจะสร้างร่างกายที่ไม่มีวันเสื่อมสลาย ด้วยทองสัมฤทธิ์และหินบริสุทธิ์แก่พวกเขา"

เมื่อสายลมแห่งท้องทะเลพัดผ่านอาณาจักรทองคำ วงล้อแห่งโชคชะตาจะพลิกผันด้วยหรือไม่ ก็ไม่มีใครรู้คำตอบได้...