"Karahindiba, karahindiba, bin rüzgara ve git uzak diyarlara."
diye mırıldandı küçük tilki.
Karahindiba çiçeğine üfledi ve tohumlarını havaya saçtı. Ardından daha ciddi bir ses tonuyla konuşmaya başladı.
"Öğretmenimin dilekleri rüzgara binip Rüzgar Hükümdarı'na ulaşsın."
Üzerimizden bir rüzgar esip geçti ve karahindiba tohumlarını uzaklara savurdu.
Umutlarımı ve hayallerimi de alıp daha iyi bir yere mi uçtu tohumlar?

Bu ne zaman oldu?
Bir süre önce, köyün arka tarafında sayısız gür ağaçtan oluşan bir orman yetişti. Bu ormanın ortasında ufak bir göl vardı.
Mondstadt Katedralindeki mozaik camlara benziyordu bu göl. Oldukça berraktı, güneş ışığında parıldıyordu.
Ağaçların üzerinde parlayan güneş, suyun yüzeyinde tıpkı bir mücevher gibi ışıldıyordu. Oldukça hoş bir manzaraydı.
O gün hava serindi. Ormanda avlanıyordum, sonra gölün kıyısına geldim. Nedendir bilmem, ışıldayan göl bana bir zamanlar aşık olduğum bir kızı hatırlattı.
Onu çok fazla hatırlayamıyordum ama mücevher gibi parıldayan göle baktığımda onun gözlerini görüyordum sanki.
Parıldayan ışığa bakarken düşüncelere daldım. Göl kenarında büyülenmiş bir şekilde yürürken, ava çıktığımı tamamen unuttum.
Bir şeylerin donma sesini duyduğumda tekrar kendime geldim. Bu ses, gölün kenarında büyüyen ve çevresindeki suyu donduran bir Sis Çiçeğinden geliyordu. Yanında beyaz bir de tilki vardı, kuyruğu buzun içinde kalmış zavallı hayvancağızın.
"Sis Çiçeğinin yanındaki suyu içerken kuyruğunu kaptırmış herhalde."
Sis Çiçekleri tehlikeli bitkilerdir, dikkatli taşınmazsa buz ısırığına yol açabilir. Taşırken çok dikkat edilmesi gerekir.
Yaklaştığımı görünce tilki korku içinde debelenmeye başladı ama donmuş kuyruğu onu olduğu yerden kımıldatmıyordu. Tilki acı içinde inliyordu.
"Yok, bu böyle olmayacak."
diye düşündüm kendi kendime.
"Zavallı hayvan. Kurtarmazsam zaten ölecek, günün avı olarak yanımda götürerek acısını dindirsem daha iyi olur."
Yetiştirdiğim havuçlarla nasıl lezzetli bir tilki yahnisi pişireceğimi düşündüm. Sırf düşüncesi bile enerjimi tazeledi ve yüzümü güldürdü.
Av yayımı alıp yavaşça tilkiye doğru yürüdüm.
"Uslu dur, kıpırdama."