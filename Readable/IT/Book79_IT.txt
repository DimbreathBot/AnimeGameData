Struttura della società hilichurliana

La struttura della società degli Hilichurl è palesemente primitiva. Nelle lande selvagge abbondano piccole tribù di Hilichurl. Sembra considerino la tribù come una famiglia allargata.

La figura più importante in una tribù di Hilichurl è lo sciamano. Approfondite ricerche sul campo confermano che lo sciamano è il membro più anziano della tribù e che all'interno di questa riveste un ruolo analogo a un genitore: si occupa delle problematiche più importanti ed effettua delle scelte su come agire in base alla propria vasta esperienza. In aggiunta, gli agiscono come protettori della tribù grazie alle proprie abilità elementali. Gli sciamani si distinguono per il loro aspetto peculiare rispetto agli altri membri della tribù: indossano infatti delle maschere decorate da corna e raffiguranti un sorriso, con fori per gli occhi al livello della bocca, e brandiscono un rudimentale bastone da sciamano. Un'ulteriore caratteristica che li identifica è il fatto che cantilenano tra sé e sé una sorta di inno o formula magica inintelligibile.

L'età non è sempre il fattore decisivo per lo status all'interno della tribù. In alcune di queste, gli sciamani sono scacciati dal loro ruolo guida da Hilichurl più grossi e abili in combattimento. Sotto la guida di questi ultimi, le tribù tendono a diventare più aggressive. Questo genere di capi può essere facilmente identificato dall'alta statura e delle maschere appariscenti, anch'esse decorate da corna.

L'ostilità degli Hilichurl verso gli estranei, oltre all'ovvia barriera linguistica, significa che condurre delle ricerche specifiche sulla distribuzione delle risorse all'interno delle tribù è pressappoco impossibile. Ciononostante, i rapporti delle pattuglie dei Cavalieri di Favonius suggeriscono che le risorse vengano in genere suddivise tra tutti in base alle necessità dei singoli membri. Tutti i membri di una tribù sono sia raccoglitori che soldati, ma coloro che preferiscono il combattimento diventano guerrieri esperti. Se la tribù resta abbastanza a lungo in un ambiente sfavorevole, tali individui diventano i suoi capi più rispettati.

Curiosamente, gli Hilichurl sembrano avere una padronanza unica degli elementi nonostante la loro intelligenza limitata e struttura sociale primitiva. Tale abilità si manifesta nel modo più evidente negli sciamani. In genere, gli umani devono possedere una Visione per essere in grado di controllare gli elementi. Il motivo per cui gli Hilichurl siano in grado di farlo anche senza Visione richiede, pertanto, ulteriori ricerche e analisi.