Pers il Pinguino

Secondo la leggenda, nel lontano sud esiste un mare di ghiaccio. È lì che vivono i pinguini.
I pinguini sono signorine e signorini paffutelli, con uno smoking di piume nere che avvolge il loro bel pancino bianco. A vederli muoversi sulla terraferma con la loro andatura dondolante, potresti pensare che siano goffi, incapaci di volare come gli altri uccelli. Ma non farti ingannare. Guardali lanciarsi di pancia e scivolare sui ghiacci come se facessero snowboard, finendo dritti in acqua. Con un guizzo, si trasformano in eleganti e abili nuotatori, con le ali spesse simili a pinne che permettono al corpo di sfrecciare sott'acqua.
Certo, molti bimbi sapranno già tutte queste cose sui pinguini. Anzi, i più appassionati avranno memorizzato ogni dettaglio.
Ma c'è una cosa che nemmeno i bambini che amano alla follia i pinguini sanno. Tutti i pinguini provengono dallo spazio, ben oltre il cielo. Un tempo, grandi stormi di pinguini percorrevano in volo tutto l'universo, le ali li guidavano tra le stelle e le piume lucide riflettevano la fioca luce siderale che illuminava il vuoto. Dalle giganti rosse alle nane bianche, dai bastioni di Orione alle scintillanti porte di Tannhäuser... I pinguini hanno esplorato tutto. I pinguini ricordano tutto.
Ma, forse a causa di qualche catastrofe interstellare o magari per una semplice lite familiare, alcuni clan di pinguini si separarono dal loro stormo galattico e raggiunsero le gelide acque a sud di Teyvat. Furono i nostri primi pinguini. Tuttavia, per i nuovi arrivati la nostra atmosfera era troppo densa per volare e, data la loro scarsa esperienza con l'acqua, non sapevano neppure nuotare. Perlomeno fino alla nascita del prodigioso Pers il Pinguino, il primo che imparò a nuotare.

Come molti giovani pinguini, Pers scrutava la notte stellata o il cielo azzurro del giorno e pensava: "Se solo potessi volare come i miei antenati!"

Perciò Pers decise di imparare dagli uccelli. Come facevano a volare tanto in alto?
Innanzitutto, Pers il Pinguino si rivolse all'uccello più grande che riuscì a trovare: una fregata. E la fregata gli disse: "Ahah! Niente di più semplice! Portami trenta pesci e ti svelerò il segreto!"
E così Pers trascorse cinquanta notti a setacciare la spiaggia al chiaro di luna, raccogliendo trecento conchiglie. Poi trovò una balena appassionata di conchiglie e scambiò le sue trecento conchiglie con trenta pesci.
Il giorno dopo, la fregata inghiottì i 30 pesci in un sol boccone per poi spiccare il volo sghignazzando. Prima di volare via, disse al giovane Pers: "Il segreto per volare è essere leggeri! Perché non provi a dimagrire?"
Beh, dimagrire non era poi così difficile. Ma un pinguino senza il suo strato di grasso non è degno di essere chiamato tale. Pers scosse il capo.
E, come sanno tutti i bambini, da allora l'uccello fregata si guadagnò un nuovo soprannome che rispecchiava la sua natura avida e disonesta: l'uccello pirata.

Allora Pers chiese aiuto ai gabbiani. Ma questi non fecero altro che stridere e garrire. Pers non imparò nulla e i gabbiani finirono per litigare. Infatti, alcuni si adirarono a tal punto da rinunciare per sempre a volare, trasformandosi in alcidi... Ma questa è un'altra storia.
Allora Pers si rivolse a un petrello. Purtroppo, il petrello voleva insegnargli solo alcuni trucchi di dubbia utilità, e non le nozioni di base di cui aveva disperatamente bisogno. Dopotutto, pensò quel nobile uccello marino, è senz'altro più importante imparare a librarsi in volo in mezzo a una tempesta che preoccuparsi di questioni banali come decollare e atterrare.

Pers il Pinguino era molto amareggiato. Tornò alla spiaggia dondolandosi e ammirò il placido oceano notturno. Proprio in quel momento, per la prima volta notò che le stelle della sua patria astrale si specchiavano nell'oceano. Le trovò talmente belle che decise semplicemente di... tuffarsi.
Dapprima in preda al panico, Pers il Pinguino si rese conto che non stava annegando, ma sapeva volare... almeno sott'acqua. Poteva sfrecciare a tutta velocità, girarsi e rigirarsi su sé stesso. Dopotutto, proprio per questo aveva ali tanto forti e il corpo liscio e rotondo!
E così Pers il Pinguino fu il primo della sua specie a imparare a nuotare. Dopo Pers, molti altri pinguini ebbero il coraggio di tuffarsi nelle acque e, come i loro antenati, di librarsi tra le stelle sfavillanti, esplorando, nutrendosi e giocando.
Non appena Pers mostrò agli altri come fare, i pinguini si adattarono alla nuova vita in acqua, dimenticando il loro cosmico passato. Ogni ricordo di quel vuoto sconfinato svanì persino dai loro sogni, senza lasciare traccia. Oggi i pinguini vivono qui, tra la terra e il mare.