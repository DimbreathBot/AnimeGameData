...
Aman tanrım! Bugün çok korkunç bir şey oldu! Akşam yemeğinden sonra bir yolcu saldırıya uğradı, üstelik hayatta mı öldü mü belli değil...

Çocukları doğruca odalarına götürüp yatırdım. Onlar uyurken durumu kontrol etmek için olay yerine gittim. Hasar gören kamara alelacele onarılmıştı ama yerde hâlâ bir miktar su vardı. Bir şey teknenin gövdesini parçalayıp bir yolcuyu kapıp götürmüştü... Gece yarısı kaptan durumu açıklamak için bir toplantı yaptı ve kayıp yolcu için yapacak bir şey olmadığından herkesin güvenliği için Fosegrin'in en kısa sürede bu sulardan uzaklaşması gerektiğine karar verildi. Çocukları kontrol etmeye gittim. Kamaraları geminin tam ortasındaydı, yani dışarı çıkmadıkları sürece o şey her neyse ondan güvende olacaklardı.

Muhtemelen endişeden gözüme pek uyku girmedi. Çocukları kontrol etmeye gittiğimde yataklarında olmadıklarını gördüm! O an kalbim duracak gibi oldu! Hemen güverteye çıkıp ikinci kaptanı buldum ve kaptanı bilgilendirmesini istedim. Bana aklımı oynatmışım gibi garip bir bakış attı. Ne düşündüğü umurumda değildi elbette, tek düşündüğüm çocukların güvenliğiydi.

On dakika sonra kaptan geldi. Arama başlattıklarını söyleyerek beni sakinleştirmeye çalıştı. Çocukların meraktan gemiyi keşfetmek istemiş olabileceklerini belirtti. Gidebilecekleri çok az yer olduğunu, bu yüzden onları kısa sürede bulacaklarını da sözlerine ekledi. Sanki o yolcuyu kapan yaratık hiç var olmamış gibi davranıyordu, halbuki o yaratık muhtemelen hâlâ yakınlarda bir yerlerdeydi! Anlaşılan çocukların güvenliği tamamen bana kalmıştı. Bütün gemiyi köşe bucak aradım ve sonunda Salomea'yı bir yük sandığının yanında buldum. Yıldızlara şükürler olsun!

Beni gördüğüne şaşırmıştı. Hemen gidip ona sarıldım. Zavallı Salomea'nın üzerinde incecik bir pijamadan başka bir şey yoktu. Ceketimi çıkarıp sıkıca sardım onu. Ellerimi ısıtıp donmuş yanaklarına sürdüm ve kardeşinin nerede olduğunu sordum. Bana tarif edemeyeceğim bir ifadeyle baktı ama hiçbir şey söylemedi. Uzun bir süre sonra elini kaldırıp arkamdaki yük sandığını işaret etti, sandık dışarıdan kilitliydi.

Sandığı açtığımda kalbim duracak gibi oldu. Salme kıvrılmış bir şekilde yerde yatıyordu. Uzun süre havasız sandıkta kalmaktan bitkin düşmüştü. Titreyen ellerimle yüzüne dokundum ve nefes alıyordu! Biraz daha geç kalsaydık... Neler olabileceğini düşünmek bile istemiyorum!

Salme'yi tedavi etmesi için geminin doktoruna götürdükten sonra Salomea'yı güç bela yatağına yatırdım. Hava aydınlanmaya başlıyordu ama ben hiç yorgun hissetmiyordum, aklım olanları anlamlandırmaya çalışmaktan bir türlü sakinleşmiyordu. Onu sandığa kim kilitlemişti? Çocuklar böyle bir şeyi hak edecek ne yapmış olabilirdi?
...