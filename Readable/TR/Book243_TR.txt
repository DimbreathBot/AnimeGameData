Sangonomiya eskiden bir hiçlik okyanusuymuş. Bir gün Büyük Yılan gelmiş ve kıvrılan hareketleriyle bir girdap oluşturmuş. Mercanlardan bir ada yapmış ve böylece Sangonomiya halkı, tanrıları Büyük Yılan onuruna adalarına Watatsumi, yani "deniz tanrısı" adını vermiş.
Watatsumi'de yaşayanlar, kendilerine deniz halkı derler ve Orobashi no Mikoto olarak bilinen Büyük Yılan'a taparlar. Watatsumi Adası'nda devlet tapınaktan yönetilir, Şogunluk tarafından atanan vekiller yoktur. Büyük ve küçük tüm işler tapınak görevlileri tarafından düzenlenir. Baş tapınak görevlisi olan Kutsal Rahibe devlet başkanıdır ve törenleri yönetir.
Hükümdarlar Savaşı sırasında Ekselansları Yüce Raiden Ogosho, tüm Inazuma'yı kendi yönetiminde birleştirmiş. İnsanlar korku ve hayranlıkla önünde eğilmiş. Yok edilmekten korktukları için kimse bu yeni düzene karşı çıkmamış ve hak etmediği şeylere göz koymamış. Uzun süre boyunca Büyük Yılan yani Orobashi no Mikoto hep batıda kalmış ve kendisiyle Narukami arasındaki sınırı aşmamış. Böylece ikisi barış içinde yaşamış ama sonra Büyük Yılan bir anda hiç uyarmadan sınırı aşıp doğuyu istila etmiş.
Savaş acımasızmış ve halk çok acı çekmiş. İki taraf da günümüzde Yashiori Adası olarak bilinen yerde sonuna kadar savaşmış. Büyük kayıplar veren taraflarda yaralıların sayısı da çokmuş. Ekselanslarının değer verdiği tengu generali Sasayuri de hayatını kaybetmiş. Sonunda Ogosho, Büyük Yılan'ı öldürmüş. Büyük Yılan'ın cesedi hâlâ Yashiori Adası'nda durur.
Bundan sonra Sangonomiya, elçiler göndererek teslim olduğunu bildirmiş ve o zamandan beri Inazuma Şogunluğunu meşru ve yüce hükümdar olarak kabul etmiş.