Pek çok bilge kişinin soylu ailelerden gelmediği söylenir.
Sundjatta'nın soyu da asla eski kraliyetle lekelenmemiştir.
Kadim hikayeler, karanlık bir madendeki tuzlu nehirler gibi solup gitmiş,
Geriye yalnızca şairlerin gün yüzüne çıkaracağı kristal gerçekler kalmıştır.
Sundjatta için de böyledir bu, doğumuna dair pek çok hikaye vardır.
Yakın dostları hikayeleri süslemek isterken düşmanları hak ettiği övgüyü vermez ona.
Anne babasının isimleri neydi? Hangi kabileden geliyorlardı?
Üç ayın soluk ışığına sorsanız da cevap alamazsınız.

Hikayelerde ve şarkılarda Sundjatta'nın şafak yıldızlarının kutsaması altında doğduğu söylenir.
Ne güzel bir anneye ne de güçlü bir babaya sahipmiş.
Ancak gökten izleyen yıldızlar, ölümlülerin dış görünüşlerini umursamazlar.
Göğün ve yerin kaderini örmek sonu olmayan ilahi bir görevdir.
Sundjatta küçükken kabilemizin şefi Mbande idi.
Madenlerin ve mücevherlerin anasıydı Kara Yeşim Mbande.
Sundjatta'yı kabilemizin kahramanı seçen de oydu.
Böylece büyük kahramanın, görkemli madencinin hikayesi başlamış oldu.

Genç Sundjatta madenlerde çalışmaya başladığında,
Dağı oyan çekiçler boyundan büyüktü.
Yine de onları rüzgarın ta kendisiymiş gibi kullanıyordu.
Hatta bir gün "Maden! Maden yıkılacak!" diye bağırdı kahramanlar.
"Haha! Kardeşlerim, korkmayın!"
"Çekicimin çağırdığı rüzgar bu yalnızca. Gördünüz mü? Bir hamlede, hop!"
Böylece salladı çekicini, giderek oydu dağın içini, kıvılcımlar saçıyordu her bir darbesi.
Herkes neşe ve korkuyla izledi onun şampiyonluğa yükselişini!

Leydi Mbande, Gece Lordu'nun kollarına döndüğünde
Sundjatta çoktan yağız bir delikanlı olmuş ve epey güçlenmişti.
Yeni şefin seçileceği gece kabileden tek başına ayrıldı.
Kabile şampiyonu olmasına rağmen Sundjatta güç peşinde değildi.
Onun yerine, bizden biri olarak varlığının gurur verici bir kanıtını bulmaya çalıştı.
Kararlıydı, uzaklardaki yabancı topraklara doğru bir maceraya atıldı.
Ancak kabilesinin üyeleri onun tutkusunu yanlış anlamış, onu bir kaçak, bir hain olarak görmüşlerdi...