Küçük cadı, seyahatleri sırasında iblis kralları öldürmeye hazırlanan bir grup insanla karşılaştı.
Onlara katılıp birkaç iblis kral öldürmeye karar verdi.
Ona dediler ki: Ne kadar çok iblis kral öldürürsen cadı gücün o kadar artar.
Aslında bu doğru.
Daha sonra, karşılarına taklitçi bir iblis kral çıktı.
Bu olaydan sonra küçük cadı artık her iblis kral avlayışında bir "İblis Kral Öldürme Kaydı" tutmaya başladı.

Taklitçi iblis kralla köhne bir evde karşılaştılar. Başta kimse bir şey anlamadı, yalnızca evin küflendiğini zannettiler.
Küf sporlarının kokusunu aldıktan sonra, küçük cadının arkadaşları sırayla şunlara dönüştü: Külüstür bir kadim robot (küçük cadı bunu son derece çirkin ve simyaya kıyasla yetersiz buldu), güzel ve genç bir hanım (bu ekip üyesi aslında erkekti ve cadı başlangıçta bunun biyolojik bir sıralı çift cinsiyet dönüşümüne uğramış bir canlı olduğundan şüphelendi) ve bir korsan (bunun neden olduğu hakkında hiçbir fikri yoktu).
Bir süre sonra ekipteki herkes kimlik bozuklukları yaşamaya başladı. Üç arkadaşının da aynı türden olduğu düşünüldüğünde bu kadar farklı özellikler göstermemeleri gerekirdi. Zira belirtiler birbirine çok benziyordu.
Küçük cadı, küfün bir bilince sahip olduğunu ve birbirine benzeyen yaşam formlarını ideal versiyonlarına dönüştürme gücü olduğunu keşfetti. Cadı değişmemişti çünkü o kendisinden zaten çok memnundu.
Küçük cadı küfün benzersiz özelliklerini test etmeye karar verdi.
Küfün bazı kısımlarını yemeyi denedi ve böylece yenebilir olduğunu, herhangi bir yan etkisi olmadığını keşfetti. Bu nedenle, ona küf demenin yanlış bir sınıflandırma olabileceğini düşünmesine rağmen neticede küflü peynirdeki küf de yendiği için bu ismi kullanmaya devam etti. Bununla birlikte, dikkate değer bir konu vardı: Bir küf parçasını kopardıktan sonra diğer küf parçaları hemen yok oluyordu. Bu muhtemelen gelişmemiş kolektif zekanın bir işaretiydi.
Küçük cadı onunla daha yakından iletişim kurmak için küfe dönüşmek istedi ve öyle de yaptı.
Fark etti ki küf kolonisi sadece deşifre edilmesi gereken tuhaf biyolojik sinyaller gönderiyordu. Tekrarladığı gözlemler sonucunda, koloninin kolektif zekasının zannettiğinden daha düşük olduğu ortaya çıktı.
Nihayetinde küf kendini öldürdü. Küçük cadı onun iletişimini deşifre etti ve küf kolonisi kendisine tıpatıp benzeyen küçük cadıyı gördüğünde, benlik algısında uyumsuzluk ve benliğinden kopma deneyimi yaşadı. Gönderdiği sinyaller aslında "Benlik nedir? Ben kimim?" şeklindeki felsefi sorulardı. Zekası beklenenden çok daha yüksekti.
Arkadaşları eski hallerine döndüklerinde, küçük cadıya bunun taklitçi iblis kral olduğunu söylediler. İblis kral türüne aitti, normal iblis krallarla aynı taksonomik sınıftan geliyordu ama aynı takımdan değillerdi.
Yazık olmuştu. Daha fazla gözlem yapmak ve daha fazla kayıt tutmak isterdi.

Daha sonra bir sincap iblis kralla karşılaştılar. Arkadaşlarının daha önceden söylediklerine göre bu da iblis kral türündendi.
Normal iblis krallarla aynı sınıf ve türe aitti ama farklı bir üst takımdan geliyordu.
Sincap iblis kralın çok sert bir görünümü vardı ve küçük cadı onun bu saldırgan tavrının gebelik döneminde ve yavrularını büyüttüğü sırada edindiği davranışlardan kaynaklandığından şüphelendi.
Sincap iblis kralın eski yuvasına girdiklerinde onun erkek olduğunu fark ettiler. Ayrıca küçük cadının yoldaşlarından birini yedi.
Aslında sadece sinirli olduğu ortaya çıktı. Küçük cadı, aynı trajedinin tekrar yaşanmasını önlemek için bu araştırmada elde ettiği bulguları raporlamaya karar verdi.
Sincap iblis kralı besleyip onu tuzağa düşürmek için ona çekirdek vermeyi denediler. Ancak bu sırada bir yoldaşlarını daha kaybettiler.
Görünüşe göre bu yaratık vejetaryen değildi.
Küçük cadının son yoldaşı, yaşanan olaylardan yola çıkarak mideye indirilme sırasının kendisine geldiğini anlayınca topuklayıp kaçtı. Bu mantıksal tümevarım süreci eksik yürütülmüştü. Hem süreç hem sonuç hatalıydı.
Sonuç olarak küçük cadı, en yüksek kalite yaban domuzu eti kullanarak sincap iblis kralı tuzağa düşürdü. Yaratığın yağı ve kürkü onu ateş ve buza karşı dayanıklı kılmıştı. Küçük cadı onu parçalara ayırıp incelememiş olmasına rağmen sonuçlar, yaratığın su altında da nefes alabilmesini sağlayan bir organa sahip olduğunu gösteriyordu.
Nihayetinde güçlü bir vakum kullanarak sincap iblis kralın işini bitirdi. Görünüşe bakılırsa hâlâ oksijenli solunuma ihtiyaç duyuyordu.

Çoğu iblis kral oldukça güçlü görünse de her birinin zayıf tarafları vardır. Aynı durum simyevi yaşam formları için de geçerlidir.
Küçük cadı son olarak normal bir iblis kralla, yani primat takımından büyük bir iblis kralla karşılaşmak zorundaydı.