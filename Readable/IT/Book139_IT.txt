Il giovane ragazzo, perso sotto la verde chioma dei bambù, incontrò una compagna inaspettata.

"Che succede? Ti sei perso?"
Tra il fruscìo dei gambi di bambù, al ragazzo rispose una voce gentile, ma con una nota di gioviale sarcasmo.

Si voltò e vide una donna snella vestita di bianco. Era accanto a un gorgogliante e limpido ruscello, e delle gocce d'acqua luccicavano sul suo mino. I suoi occhi dorati si combinavano ai raggi del sole calante proiettati attraverso la foresta.

L'anziana del villaggio diceva che un tempo esistevano dei cavalli bianchi che saltavano oltre le sorgenti limpide per diventare Adepti e aiutare il Signore di Geo nelle sue campagne.
Tuttavia, nessuno ha mai detto nello specifico né quale fosse la sorgente né quale fosse l'onorevole nome della bestia illuminata che nasceva di conseguenza.
Inoltre, la donna di fronte a lui di Adepta aveva solo quegli occhi dorati dallo sguardo penetrante.

Oltretutto, che lui sapesse, nessun Adeptus aveva bisogno di indossare un tradizionale mino di paglia.

"Ma guarda un po', un altro sciocco."
La donna vestita di bianco sogghignò e strizzò gli occhi sorridendo 

"Sciocco a chi??"
Rispose agitato il giovane ragazzo.
Di certo non era un'Adepta: chi aveva mai sentito un Adeptus parlare in questo modo riprovevole?

"Voglio partire per un'avventura. Voglio navigare per mari e vedere dal vivo le lance di roccia del Signore di Geo!"

"Sei appena partito per il tuo viaggio e ti sei già smarrito nella foresta di bambù..."
La voce della donna era calma e tranquilla, e uno sguardo compiaciuto le attraversava il volto. Il ragazzo la trovava particolarmente irritante.

"Non ho bisogno del tuo..."
"Non devi vergognarti di esserti perso. Forza, seguimi. Ti condurrò fuori da qui."
La donna ridacchiò e allungò la mano affusolata verso di lui. La sua pelle bianca brillò sotto i raggi del sole calante, che splendevano tra le foglie di bambù.

"Ehm, grazie..."
Il giovane le prese la mano. La pelle della donna era fredda e umida, come la fresca pioggia di montagna, o come le gocce di rugiada su un germoglio di bambù.

A poco a poco, il sole sparì dietro la cresta della montagna e il bagliore residuo rimasto nel cielo limpido si affievolì sempre di più.

L'anziana del villaggio diceva sempre che, non appena il caldo bagliore del crepuscolo svanisce, la fredda e buia atmosfera del bosco della montagna lo rende un focolaio di mostri.
Questi mostri sono nati in un'era ormai dimenticata, e i loro spiriti si sono formati dal risentimento e dalla riluttanza dei defunti. Tutti i bambù in cui si insediano si avvizziscono e muoiono e, allo stesso modo, ogni persona in cui si insediano diventerà sempre più stanca fino a sparire per sempre.
"A volte, chiedono ai passanti di aiutarli in faccende che non possono svolgere da soli, per poi attirarli in una trappola dalla quale non si potranno mai liberare..." 
"Altre volte, fingono di fare da guida ai viaggiatori innocenti, per poi condurli in un covo di demoni."
"Avrete quindi capito, bambini, che dovete essere sempre attenti. Non abbassate mai la guardia quando vi avventurate in luoghi sconosciuti."
Così diceva l'anziana del villaggio che, finito di raccontare la storia, accarezzava la testa dei bambini.

A pensarci bene, forse questa donna vestita di bianco era un mostro del bosco della montagna.
Il ragazzo si fece sempre più nervoso e non poté fare a meno di rallentare il passo.

"Che succede?"
La donna si voltò e i suoi occhi dorati brillarono sotto il chiaro di luna che avvolgeva la sua figura.