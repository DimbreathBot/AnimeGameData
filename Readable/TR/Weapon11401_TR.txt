
Favonius Şövalyelerinin kullandığı standart bir uzun kılıç. Genellikle, yalnızca hem Kumandanın hem de Kilisenin onayıyla verilir.
Mondstadt'taki zanaatkarlar, Mondstadt'ın Rüzgarını araştırarak element yatkınlığı konusunda birtakım sonuçlar elde etti.
Bu hafif ve çevik kılıç, yalnızca Favonius Şövalyesine bahşedilen bir onur değil, aynı zamanda Mondstadt'ın muhafızlarının sıkı çalışmalarının ve becerilerinin de bir meyvesi.
Bu kılıç, element gücünü kolaylıkla yönlendirebilir. Kılıcı taşıyan kişiyse keskin kılıcın saldırı için değil, savunma için olduğunu bilir.

Favonius Kılıç Tekniği geleneksel sanatı, Işığın Aslanı Arundolyn'in çocukluk arkadaşı ve ruhani yoldaşı olan Yavru Kurt Rostam tarafından yaratıldı.
Efsaneye göre, kendisi gökyüzünden akan her bir yağmur damlasını kesebilirmiş ve kılıç dansıyla oluşan rüzgar, bir gülü ikiye ayırıp bir meşaleyi söndürebilirmiş.
İşte burada Favonius Kılıç Tekniğinin özü saklıdır: Mondstadt'ın savunmasında hafif, hızlı ve isabetli.

Rostam, yirmi yedi yaşındayken Yavru Kurt lakabını aldı.
Favonius Şövalyeleri geleneğine göre, Aslan ve Kurt lakapları mükemmel liderlik potansiyeline sahip kişiler için kullanılırdı.
Bu bireylerin, kendilerini çok sayıda şövalyeye liderlik etmeye ve Mondstadt'ı korumaya adayarak günün birinde Büyük Kumandan konumuna ulaşacakları düşünülürdü.
Ancak Rostam, görevlerini sadakatle yerine getirip kendini Mondstadt'a adasa da o günü görecek kadar uzun yaşamadı.

Bu kılıç tekniğini Rostam geliştirdiği için, bu tekniği uygulayan başka hiç kimse onun efsanevi yeteneklerine yaklaşamadı.
Ancak onun Mondstadt'ı korumak için olan azmi ve gayreti, nesiller boyunca şövalyelere ilham oldu.
