...ฉันถูกร้อยโทย้ายมาประจำการที่นี่ เป็นเวลาสามสัปดาห์แล้ว เทียบกับทหารใหม่ที่ถูกส่งไปรวบรวมข้อมูล ให้กับสำนักงานออกแบบ ก็เรียกได้ว่าโชคดีถึงขั้นน่าเบื่อด้วยซ้ำ ป่าทุรกันดารบ้า ๆ นี่ อย่าว่าแต่โจรเลย ขนาดเงาคนก็ยังไม่เห็นด้วยซ้ำ นอกจากเขียนไดอารี่เพื่อฆ่าเวลาแล้ว ก็ทำได้แค่เหม่อมองต้นไม้ไปเรื่อย ๆ หวังว่าศาสตราจารย์ทั้งสองคน จะทำการทดลอง ที่ไม่รู้ว่าทำไปเพื่ออะไรนี้ให้เสร็จเร็ว ๆ เพื่อให้ฉันได้รับจดหมายจาก Parashka ที่รักของฉัน ไม่รู้ว่าเธอที่อยู่ทางสถาบันทหารจะเป็นยังไงบ้าง จะโดนพวกชนชั้นสูงที่ไม่เคยเห็นหัวใครรังแกรึเปล่า...

...Elena ทนอยู่เฉยไม่ไหว แอบออกไปล่าสัตว์ข้างนอกค่ายแล้ว สมแล้วที่เป็นสตรีแห่งหมู่บ้าน Morepesok เธอไม่แยแสกฎพวกนั้นสักนิด แต่ขากลับมาเธอก็ยังถูกหัวหน้า Volkov เห็นเข้าพอดี และยังถูกด่าโทษฐานละเลยหน้าที่อีกยกใหญ่ จากนั้นทุกคนก็มาร่วมกันกินเนื้อแกะ ที่เธอนำกลับมาอย่างเอร็ดอร่อย บางทีอาจเพราะไม่ได้กินเนื้อจริง ๆ มานานแล้ว ฉันถึงรู้สึกว่าเนื้อนี้อร่อยกว่าเนื้อที่เคยกินในเมืองหลวงซะอีก หรือนี่อาจจะเป็นเหตุผลที่ชาวชายแดนนิสัยห่าม ๆ ไม่ยอมฟังใครพวกนั้นยอมอยู่ในสถานที่บ้า ๆ แบบนี้ก็ได้...

...ความขัดแย้งระหว่างศาสตราจารย์ทั้งสอง เริ่มเปิดเผยต่อสาธารณะมากขึ้นเรื่อย ๆ ซึ่งก็น่าตลกทีเดียว เพราะยังไงที่นี่ก็ไม่มีเรื่องอื่นให้เพลิดเพลินใจได้แล้ว พวกเขาต่างเป็นคนใหญ่คนโตในกรมสรรพาวุธ ไม่มีใครยอมใคร และยิ่งเกี่ยวกับเรื่องการวิจัยชิ้นส่วนดวงจันทร์นี้ พวกเขาสองฝ่ายต่างต้องการจะค้นพบอะไร ที่เป็นปัจจัยตัดสินความคืบหน้า เพื่อให้ได้รับคำชมจากท่าน Tsaritsa ศาสตราจารย์ Karnatsky ไม่คิดจะปกปิดความดูแคลน ที่เขามีต่อศาสตราจารย์ Preobrazhensky อีกต่อไป ทั้งยังกล้าพูดต่อหน้าเขาเลยว่า คู่หมั้นของลูกสาวเขาเป็นคนสติฟั่นเฟือน และที่ปีนป่ายมาถึงตำแหน่งนี้ได้ นั่นก็เพราะอาศัย (...) ชายชราผู้น่าสงสารคนนั้น เคยฟังคำพูดหยาบคายเช่นนี้เสียเมื่อไหร่ พอได้ยินเข้าจึงโกรธจนหน้าซีดขึ้นมาทันที เกือบจะเป็นลมล้มทรุดเสียเดี๋ยวนั้น เขาเอ่ยคำอู้อี้อื้ออึงยาวเหยียดราวกับภาษาปีศาจ ทว่าฉันฟังไม่เข้าใจแม้แต่คำเดียว...

...อย่างน้อยเนื้อแกะของที่นี่ก็อร่อยมาก ครั้งหน้าก็ถึงตาหัวหน้า Volkov ออกล่าแล้ว ทีนี้พวกเราจะตำหนิเขาเรื่องละเลยหน้าที่บ้าง...