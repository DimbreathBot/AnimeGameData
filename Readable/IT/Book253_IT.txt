Carissimo padre,

È da tempo che non ti scrivo. Come vanno le cose a casa? Nella tua ultima lettera dicevi che Sensuiko ha dato alla luce dei cuccioli, ma ho avuto un sacco di lavoro da fare e non ho potuto risponderti prima. Immagino che i cuccioli siano cresciuti un bel po' da allora. Credo sia stupendo che abbiate intenzione di donarne uno ai genitori di Kenji. Lui e io abbiamo sempre profondamente rimpianto il fatto che il nostro servizio militare ci abbia impedito di prenderci cura di voi. Sapere che tu, la mamma e i genitori di Kenji vi state prendendo cura gli uni degli altri ci è di grande conforto, considerata la distanza che ci divide.
Padre, non preoccuparti di come vanno le cose qui. Ci danno cibo più che a sufficienza e le nostre stanze sono spaziose e pulite. Non chiedo altro oltre a quello che ho già qui. Ho persino stretto una nuova amicizia con un uomo di nome Matsudaira. Se possibile, mi piacerebbe invitarlo a venire a casa nostra e assaggiare la cucina di mamma.
Oh, un'altra cosa, che credo sarà per te motivo di orgoglio. Grazie al mio coraggioso impegno in combattimento, il mio superiore mi ha promosso al grado di hatamoto. Anche Kenji è stato promosso allo stesso grado, ma ti chiedo di lasciare che sia lui a dare la notizia ai suoi.
Padre, ho sempre creduto che, quando la guerra finirà, Kenji e io faremo ritorno al nostro villaggio con onore e niente sarà come prima. La mia paga e la mia pensione saranno più che sufficienti per costruire una nuova casa tutta per noi e comprare una nuova barca. Tu e mamma non dovrete più spezzarvi la schiena a pescare per arrivare alla fine del mese. Potremo goderci una vita di abbondanza. Continuerò a dare il massimo e a guadagnarmi ancora più onori per rendere tutto questo realtà!
Vi prego, non preoccupatevi e attendete il nostro ritorno.

Con affetto, Masanori