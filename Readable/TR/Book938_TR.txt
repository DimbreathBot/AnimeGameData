Efsanelere göre, çok uzun zaman önce kibirli ejderhalar evleri olarak gördükleri Natlan topraklarında özgürce dolaşırlarmış.
O zamanlar bu topraklarda yaşayan insanlar henüz kabilelerini kurmadan önce, ejderhalar günümüzdeki Sürüngenlerden çok daha büyük ve azametliymiş.
Tıpkı günümüz insanlarının yaptığı gibi, ejderhaların da kendilerine ait farklı kabileleri varmış ve kadim kadın şefler tarafından yönetiliyormuş.
O zamanlar yer altından kaynayarak çıkan kaplıcalar ya da değerli taşlar kadar berrak ve güzel parıldayan göller yokmuş.
Hele o yaygaracı gezgin ozanlar veya duygusuz kaplıca şairleri hiç yokmuş.

O zamanlar bu uçsuz bucaksız kızıl topraklarda gezen ejderhaların arasında diğerlerine benzemeyen genç bir ejderha varmış.
Ejderhalar ister göklerden gelen elçiler ister sıradan ölümlü ruhlar olsun bu dünyadaki diğer canlılara kibirli bir şekilde hep yukarıdan bakmışlar.
Kadim savaşlar dahi onların bu kibirli duruşlarını yok edememiş, aksine yaşadıkları felaketlerin ateşi onların hırsını ve kibrini daha da körüklemiş...
Ancak bu genç ejderha farklıymış. Monetoo'nun şarkılarından çok etkilenmiş ve gizlice insan davranışlarını gözlemlemeye koyulmuş.
Bu ejderhanın adı Maawe imiş. Kadim ve çoktan unutulmuş bir dilde "sicim" anlamına geliyormuş.

Genç Maawe kadim savaşları hiç yaşamadığından ejderhaların "erdemlerini" hiç anlayamamıştı.
Onun gözünde hiçbir şey ay ışığının aydınlattığı serin bir geceden ve kızıl kayalıkların sıcak gölgelerinden daha hoş değildi.
"Ejder Lordunun Sarayında böyle bir tembellik nasıl olur? Buna nasıl müsamaha gösterilir? Bu çocuğun kendisine miras kalan asil hırsı ve öfkeyi yeniden keşfetmesi lazım."
Ejderha şef böyle konuştu ve genç Maawe'nin "gerçek bir ejderha" olabilmesi için kabileden ayrılması gerektiğine hükmetti.
Böylece ancak kalbi katılaşacak, obsidiyen kadar inatçı ve gururlu olacak, kibirli ve zalim hırslarının peşinden tek başına gidebilecekti...