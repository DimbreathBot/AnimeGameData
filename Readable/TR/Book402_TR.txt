Sevgili Babam Kaedehara Kageharu'ya:

Atalarımızdan kalma evimiz resmi olarak dağıldıktan sonra pılımı pırtımı toplayıp oradan ayrıldım ve dünyayı gezmeye başladım. Bu yolculukta çok fazla şey öğrendim.
Bugün, deniz kenarındaki bazı uçurumlardan geçerken not defterine çizdiğin manzara resimleri aklıma geldi. Gördüğüm manzaralar karşısında düşüncelere daldım.
Klanımızın geleneklerine göre bir gezgin dinlenmez ama manzaranın tadını çıkarmak eminim ki kabul edilebilir bir davranıştır. Sanırım bunu Büyük Büyükbabam başlatmıştı.
Daha önce bana onun küçük ağaçlar dikmeyi ve onların taze dallarını sevdiğini söylemiştin. Ama Büyükbabam ise daha çok taşlarla eğlenmeyi seviyordu.
Ben küçükken arka bahçemiz Büyükbabamın topladığı bir sürü tuhaf taşla doluydu. Eskiden onları yerde yatan hazineler olarak görürdüm ama artık dünyayı daha iyi tanıyorum. O taşlardan en az birkaç tanesinin dökümcüden getirdiği kılıç deneme taşı olduklarına eminim.
O zamanlar taşları çok daha az tanıyor, hepsinin epey değerli olduğuna inanıyordum.
Yine de dünyada bu kadar fazla hazine olabilir mi?
Bu mektubu, bir tepenin doruğundaki gölgelik alanda dinlenirken yazıyorum.
Dağdaki pınardan aldığım suyla kalan koru söndürmeden önce bu mektubu yakmayı düşünüyorum. Artık mektup alamasan da mesajımın bu şekilde sana ulaşacağına inanıyorum.
Ölümünden sonra hizmetkarların işine son verdim ve elimizde kalan varlıkları dağıttım. Çok değerli olmasa da yaşamımı idame ettirmem için yeterliydi.
Korkarım bonsai ağaçlarımız umduğum kadar iyi sonuç vermedi. Büyük Babamın yadigarı hariç satabildiğim kadarını satıp borçlarımızı kapattım.
Tenryou Heyeti o yadigara el koydu. Onların deposunda kalması, bende kalmasından daha hayırlı olmuştur sanıyorum.

Uzun zamandır buraya gelmemiştim. Rüzgarın dağlara fısıldaması, yıllar önce beni buraya getirdiğin ilk günkü gibi hoş.
Yeniden yola çıkıyorum.
Elveda.

Kaedehara Kazuha
