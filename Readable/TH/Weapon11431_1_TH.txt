
นั่นคืออดีตอันไกลโพ้นที่ถูกเรียกขานว่าตำนาน ในยุคสมัยที่มังกรยักษ์ยังคงอยู่ในหุบเขาลึก
เด็กสาวที่ถูกตัดข้อเท้าทั้งสองข้างตั้งแต่เกิด ได้รับการสืบทอดนามแห่งราชินีศักดิ์สิทธิ์ตามธรรมเนียม

ในเวลานั้น หุบเขายังไม่ได้มีชื่อว่า "Mictlan" มีเพียงหมู่บ้านเล็ก ๆ ตรงชายขอบ ซึ่งได้รับการคุ้มครองจากมังกรเท่านั้น
ไฟสัญญาณโบราณได้แผดเผาศักดิ์ศรีอันหยิ่งทะนงของมังกร ทำให้พวกมันหวาดกลัว และหนีเข้าไปในความฝันอันเสื่อมโทรม
พวกมันได้ตกลงทำพันธสัญญากับมนุษย์ ที่กระหายอยากจะได้รับการปกป้อง และสั่งให้พวกเขาคัดเลือกราชินีศักดิ์สิทธิ์ที่มีพรสวรรค์โดดเด่น...

"ข้าจะสร้างเขาวงกตกระจก และป้อมปราการแห่งหมอก เพื่อขจัดภัยสงครามทั้งหมด ให้กับชนเผ่ามนุษย์อันเล็กจ้อยของพวกเจ้า"
"เพื่อเป็นการตอบแทน ข้าขอเพียงอย่างเดียว ขอให้พวกเจ้าเลือกราชินีที่จะนำพาข้าเข้าสู่ความฝันที"

ความปรารถนาในโลกนี้ก็เหมือนกับความฝัน ความฝันเป็นเหมือนเปลวไฟแห่งความปรารถนา และสิ่งที่มันเผาไหม้ก็คือฟืนที่เรียกว่าชีวิต
ราชินีผู้ที่ฟ้าลิขิตมาที่ว่า เป็นเพียงการสังเวยเพื่อความฝันเท่านั้น สุดท้ายแล้ว ก็จะสลายหายไปกับสายลมอันหนาวเหน็บในยามค่ำคืนดั่งควันไฟ
และเพราะเหตุนี้เอง ทำให้ข้างกายราชินีศักดิ์สิทธิ์ มีเพียงขลุ่ยและผู้รับใช้ผู้เงียบขรึมของนางเท่านั้น
อาจเพราะความภักดี หรืออาจเป็นเพราะความเห็นใจ เขาจึงไม่เคยออกห่างจากเจ้านายตัวน้อย ที่ถูกลิขิตมาให้อายุสั้นเลย

แต่ในเวลานี้ วีรชนผู้ยิ่งใหญ่ในอนาคตยังไม่รู้ว่า ผู้เยาว์ที่มองเห็นทุกสิ่งนี้กลับเข้าใจตอนจบของความฝันแล้ว
จนกระทั่งผู้กล้าตามเสียงขลุ่ยของเธอก้าวผ่านกระจกและควันเข้ามา เด็กสาวที่สูญเสียเท้าทั้งสองไป จึงได้โอบกอดเขาเอาไว้ในอ้อมแขน
ถักทอสายลม และเสียงกระซิบในยามค่ำคืน ให้เป็นบทเพลงอันแผ่วเบา และกระซิบเล่าทุกสิ่งที่เธอได้เห็นและได้ยินให้เขาฟัง...

"..."
"ในวันที่เราได้พบกันอีกครั้ง ข้าอยากให้เจ้าแทงหัวใจของข้า แล้วปล่อยให้เปลวไฟสัญญาณและลมร้อน กลืนกินชื่อของข้าเสีย"
"พันธสัญญาในอดีตจะถูกทำลาย เจ้าจะกำหนดพันธสัญญาขึ้นมาใหม่ และเจ้าจะนำความสงบสุขที่แท้จริงมาสู่พวกมัน"
"จนกว่าจะได้พบกันอีกครั้ง Dinga ข้ารับใช้ผู้ซื่อสัตย์ที่สุดของข้า ผู้ซึ่งถูกลิขิตให้เป็น Maghan ผู้ปราบมังกรเพื่อราชินีเอ๋ย"
"นี่เป็นคำสั่งสุดท้ายจากข้า ผู้กล้าของข้าเพียงหนึ่งเดียวเอ๋ย จงทำให้นามแห่ง Mictlan คงอยู่สืบไปนับพันปี"