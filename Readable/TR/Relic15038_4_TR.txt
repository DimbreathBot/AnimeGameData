
İlahi elçinin ışıksız diyarlara sürgün edildiği, geri dönen hükümdarın habis kaleyi yıktığı zamanda
insanlık tarihinde asla adı geçmeyen pek çok hikaye yaşandı.

Gök ve yer birbirine geçtiğinde kurtulmayı başaran ejderha krallığı, uçsuz bucaksız bir kırmızı toprak deniziyle çevrelendi.
Soydaşları o uçsuz bucaksız çorak denizde hayatta kalma mücadelesi verirken onlar, alevlerin hükümdarı sayesinde özgürlüklerinin tadını çıkarıyorlardı.
Ancak karanlığın pislik dolu dalgası çoktan bilgelik ateşini alıp götürmüştü ve geriye kalan yalnızca kül grisi kalıntısıydı.
Ejderhaların kalan gücünü korumak için kör ve aptal varisleri kanunları yürütmek için şiddeti yol bellediler.
Güneşin battığı, yok olmaya yüz tutmuş bu küller diyarında yalnızca tek bir "insan" gözlerini karanlık geleceğe dikmişti.

"Işığın köksüz topraklara düştüğünü, ejderhaların ölüm döşeğindeki hükümdarları önünde nasıl eğildiğini görüyorum.
Büyük bilgelik, büyük sanat, büyük medeniyet... Hepsi yok olacak.
Ancak sonsuz döngü bu dünyanın değişmez kuralıdır ve sırf biz acı çekiyoruz diye tarih işlemeyi bırakmaz.
Yazık ki benim zavallı soydaşlarım o aptallıklarının tarihin değişmez kurallarına nasıl hizmet ettiğin farkında bile değil.
Bugünün hizmetkarları yarının hükümdarları olacak, geçmişin köleleri ise geleceğin efendileri.
Irkımız kaçınılmaz bir çelişkiler sarmalının pençesinde. Yalnızca tohumları ekerek kurtuluşa erebiliriz.
Belki de bereketli ve değmemiş doğada, kirliliğin ve çürümenin hiç uğramadığı topraklar vardır."

Böylece yakıcı alevleri ve şiddetli rüzgarları geçerek lavların altındaki kadim saraydan henüz sönmemiş ilk alevi aldı.
Ejderhaların en bilgesi, başka bir ırkın umutlarını da beraberinde götürürken görkemli şehre veda etti.