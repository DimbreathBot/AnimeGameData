Sachin เกิดมาในตระกูลพาณิชย์อันร่ำรวย Rajput บิดาของเขาเป็นพ่อค้ารายใหญ่ผู้โด่งดังของ Sumeru และมีทรัพย์สินธุรกิจในมืออยู่มากมาย
Sachin เข้าศึกษาในคณะ Vahumana ตอนมีอายุได้ 9 ปี ผลการเรียนอยู่ในระดับเยี่ยมยอด เมื่ออายุได้ 15 ปี ก็เรียนเนื้อหาทั้งหมดจนจบ และจบการศึกษาด้วยผลการเรียนอันดับหนึ่ง พร้อมทั้งได้รับคำชื่นชมจากนักปราชญ์
หลังอายุ 16 ปี เป็นต้นไป Sachin ก็เริ่มออกเดินทางสำรวจวัฒนธรรมประเพณี โดยครอบคลุมทั่วทั้ง Sumeru ตั้งแต่ป่าฝนจนไปถึงพื้นที่ทะเลทราย
เมื่อ Sachin อายุได้ 23 ปี ผู้เป็นบิดาอย่าง Rajput ก็ได้เสียชีวิตลง Sachin กลับเข้าเมือง Sumeru และสืบทอดทรัพย์สินของผู้เป็นพ่อ พร้อมทั้งใช้ชีวิตอยู่ในเมืองเป็นเวลา 2 ปี
Sachin วัย 25 ปี กลับไปลงสำรวจพื้นที่ทะเลทรายอีกครั้ง บางข้อมูลเผยว่าเขาเคยเดินทางร่วมกับกองคาราวาน และใช้ชีวิตอยู่ในหมู่บ้าน Aaru เป็นระยะเวลาหนึ่ง
Sachin วัย 32 ปี กลับมายังเมือง Sumeru ด้วยใบหน้าอ่อนล้า สภาพจิตใจย่ำแย่ ภายนอกต่างเดาสถานการณ์ของเขาไปต่าง ๆ นานา แต่ Sachin ก็ทำเพียงแค่ขังตัวเองเอาไว้ในห้อง โดยไม่ตอบรับการใดทั้งนั้น
Sachin วัย 33 ปี ได้ฝากฝังทรัพย์สินทั้งหมดเอาไว้ในความดูแลของสถาบัน และให้คำสัญญาว่าจะบริจาคกำไรที่ได้ทั้งหมดให้กับสถาบัน ส่วนด้านผู้มีสิทธิ์ครอบครองและใช้งานทรัพย์สินนั้น Sachin ก็เคยร่างสัญญาฉบับหนึ่งเพื่อเรื่องนี้เอาไว้
ต่อไปนี้คือบันทึกบางส่วนของประโยคที่ Sachin เคยพูดไว้ตอนเซ็นสัญญา:
"กำไรที่ได้จากทรัพย์สิน ต้องนำไปเป็นเงินรางวัลสำหรับศึกชิงภาควิชาเจ้าปัญญา อย่างน้อย 30% เพื่อเป็นการเชื้อเชิญให้อัจฉริยะรุ่นเยาว์ทั้งหลายมาเข้าร่วมการแข่ง..."
"ฉันจะบริจาคของสะสมทั้งหมดของตัวเองไปด้วย หนึ่งในนั้นมี 'มงกุฎเจ้าปัญญา' อันเลื่องชื่ออยู่ มันจะถูกใช้เป็นสัญลักษณ์แห่งเกียรติยศในศึกชิงภาควิชาเจ้าปัญญา ผู้ชนะเลิศจะได้รับสิทธิ์ในการสวมใส่มัน..."
"นอกจากนี้ สถาบันจะมีแค่สิทธิ์ในการดูแลรักษา และบริหารทรัพย์สินเท่านั้น สิทธิ์ในการครอบครองทรัพย์สินทั้งหมดไม่ใช่ของสถาบัน และไม่ใช่ของฉันด้วย"
"ในศึกชิงภาควิชาเจ้าปัญญาที่จัดขึ้นทุกครั้ง ฉันจะคอยสังเกตการณ์การแข่งจากระยะที่ใกล้ที่สุด คอยจับตามองผู้เข้าชิงทุกคนจากตรงนั้น... หากฉันยอมรับผู้เข้าชิงคนใด ฉันจะปรากฏตัวขึ้นด้วยตัวเอง"
"และยกทรัพย์สินทั้งหมดให้กับผู้เข้าชิงที่ฉันยอมรับ เขาจะมีสิทธิ์ทุกอย่างในทรัพย์สินและกำไรภายใต้ชื่อฉัน หวังว่าสถาบันจะเคารพการตัดสินใจนี้"
หลังจากสัญญาเกิดผล Sachin ก็กลับไปทำการสำรวจที่ทะเลทรายอีกครั้ง จากนั้นก็ไร้ข่าวคราวอีกต่อไป
มีใครหลายคนอ้างว่าเคยพบเขาในทะเลทราย แต่ก็ไม่สามารถหาข้อพิสูจน์ได้ มาจนถึงตอนนี้ก็เป็นเวลาผ่านไปแล้วยี่สิบปี