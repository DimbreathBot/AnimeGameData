Grazie alla sua favolosa costituzione per metà adeptica, la capacità di Ganyu di resistere alle intemperie è di molto superiore a quella di un comune mortale, e perciò lei trascorre tutto l'anno a fare avanti e indietro per conto del Padiglione Yuehai e del Ministero degli Affari Civili; il suo lavoro è davvero incessante, e continua mentre il giorno si fa notte e si fa di nuovo giorno. Naturalmente, non vuole né può distrarsi pensando a come vestirsi, e ancora meno a come truccarsi o a quali accessori indossare.
Con il tempo, il suo aspetto è diventato sinonimo della parola "indaffarata". Perfino quando la si incontra nelle sue brevi vacanze, aleggia nell'aria l'immagine di lei che si addormenta in piedi per i troppi straordinari, mentre ci si chiede se a un certo punto non farà marcia indietro e si precipiterà al lavoro per qualche faccenda urgente.
Xianyun vide tutto questo, ovviamente, e pensava ormai da tanto a una qualche contromisura. Quando il Festival delle lanterne stava per arrivare, le tornò in mente qualcosa che aveva sentito in strada:
"L'abito non fa l'Adeptus, ma migliora l'umore..."
Così l'Adepta recuperò una macchina che teneva sotto chiave da molti anni. Aggiungendovi alcuni dei migliori Fiordiseta della sua amica Ping, e le tinte provenienti da delle erbe divine che aveva nella sua dimora, intessé tessuto e raso di qualità e colore immacolati. Per quanto riguarda i pregiati pendenti e gli ornamenti per il capo, erano fatti dello stesso materiale dei suoi macchinari adeptici. Eleganti, raffinati, e ammantati di una lieve fragranza.
Xianyun portò in seguito tessuto e raso a uno dei sarti migliori del Porto di Liyue, pur facendo prendere al povero artigiano un bello spavento; dopotutto, qualsiasi valutazione di questo tessuto si sarebbe tradotta in una frase tipo "più costoso di così si muore, tanto vale fondere dei Mora e farne seta".
Xianyun rimase molto soddisfatta di questa reazione.
"La discepola di costei ha lavorato per molti anni al Padiglione Yuehai, consolidando il proprio rango e onore, ed è più che meritevole di una tale eleganza!"
Ovviamente, al momento della consegna del dono a Ganyu, Xianyun non fece parola dell'unicità del tessuto o degli accessori, ma si limitò a dire che il lavoro certosino del sarto era stato di suo gradimento.
Ciononostante, dal modo in cui la veste sembrava scorrere come acqua tra le mani, Ganyu intuì comunque il valore dell'abito e l'attenzione e la cura per i dettagli della sua maestra.
Per cui si cambiò gli abiti da lavoro e uscì a cuor leggero per incontrare l'Adepta e i suoi amici radunatisi lì: in quel momento, il suo stato d'animo cambiò in silenzio...
Come il limpido cielo notturno stellato, come un paesaggio tranquillo, decorato da fiori fragranti.
"Metter da parte i propri doveri per trascorrere un sereno Festival delle lanterne con tutti voi... Anche questa è un'esperienza preziosa oltre misura."