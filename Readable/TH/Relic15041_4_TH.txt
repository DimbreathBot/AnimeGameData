
นั่นเป็นยุคสมัยที่เหล่าคนบาปยังไม่ได้ทำความผิดมหันต์ และส่วนลึกของอาณาจักรทางโลกยังมีสิ่งปลูกสร้างอยู่ใต้ดิน
ผู้คนในอาณาจักรไม่เคยได้เห็นทะเล และไม่เคยได้เห็นดวงอาทิตย์ที่แท้จริง
แต่ถึงแม้จะอยู่ท่ามกลางความมืดอันไร้ตะวัน ก็ยังมีคนพยายามจะเสาะหาความลับของหมู่ดาวอยู่ดี
ทว่าพวกเขานั้น กลับไม่ได้แหงนมองดวงดาว แต่เลือกจะค้นหาความจริง จากภาพมายาที่สะท้อนภายในกระจกแทน

อาจเป็นเพราะความพิเศษของตำแหน่งภูมิศาสตร์ของอาณาจักร จึงมักเกิดปรากฏการณ์แสงกะพริบประหลาดขึ้นบนแผนที่ดวงดาว
นักโหราศาสตร์ได้บันทึกมันเอาไว้ และเรียกว่า "ปรากฏการณ์คะนึงสัตย์" ซึ่งหมายถึงการโหยหาความจริง
"บางทีสิ่งที่สะท้อนอยู่ในกระจกอาจเป็นเพียงภาพลวงตา มีแต่ต้องก้าวผ่านภาพลวงตาไปเท่านั้น ถึงจะได้พบกับความจริง"
หลังจากลองผิดลองถูก กับตารางดวงดาวอันยาวเหยียดมาเป็นเวลานาน เหล่านักโหราศาสตร์ก็ได้ข้อสรุปแนวคิดออกมา
เพียงแต่ในเวลานั้นเหล่านักปรัชญายังไม่รู้ ว่าพวกเขาได้เห็นมุมหนึ่งของท้องฟ้าปีศาจอนันต์อันไร้สิ้นสุดแล้ว

เวลาผ่านไปหลายปี นานจนเทพเจ้าบนโลกต่างทยอยล้มตาย นานจนสุริยันดำเข้ามาแทนที่จันทราแดง
ในตอนนั้น เริ่มมีคนล่วงรู้ถึงความลับของบาป ด้วยเหตุนี้การสอดส่องดวงดาวบนท้องฟ้า จึงกลายเป็นความรู้ต้องห้าม
ปัจจุบันมีเพียงไม่กี่คนในอาณาจักรเท่านั้น ที่ได้รับอภิสิทธิ์ให้อยู่เหนือบัญญัติข้อห้ามนี้ เพื่อรับใช้ราชาผู้มีดวงตาข้างเดียว

แต่อย่างไรก็ตาม อะไรก็ย่อมเกิดขึ้นได้ทั้งนั้น เมื่อนักบวชฝึกหัดผู้โง่เขลาได้ปัดฝุ่นที่ปกคลุมบนกระจกของ Apaosha ออก
แสงจากฟากฟ้าอันมหัศจรรย์ได้โอบล้อมทัศนียภาพเอาไว้ ทำให้ห้องดูดาวอันคับแคบสว่างไสวขึ้นอีกครา
จนได้เห็นสรวงสวรรค์อันมืดมิดว่างดงามและเจิดจรัสเพียงใด และน่าดูแคลนมากแค่ไหน...
แม้จะเพียงแค่ชั่วพริบตา แต่มันก็ได้ครอบงำความคิดและความปรารถนาทั้งหมดของ Rauthvangi วัยหนุ่มผู้นี้
และนี่ก็คือจุดเริ่มต้นของเรื่องราว และความผิดทั้งหมดของนักบวชปีศาจ ผู้สรรเสริญห้วงลึกนอกฟากฟ้าในเวลาต่อมา...