
Un antico prototipo di arma inastata dell'arsenale di Liyue. Il numero del lotto è sbiadito e non esistono documenti che ne confermino la data di produzione.
L'arma è realizzata con acciaio nero intarsiato d'oro. Un motivo di fulmini corre lungo tutto il corpo intramezzato dal disegno di alcune stelle. L'aggiunta della foglia d'oro conferisce all'arma un aspetto raffinato.

Quando l'invasione dei mostri fu sedata, le truppe rimaste erano poche e sparpagliate, e ognuna si unì alla comunità civile in cui era di stanza. Anche se ormai regnava la pace, le arti marziali rinacquero, diffondendosi in tutto il paese.
La richiesta di qualsiasi tipo di arma aumentò, soprattutto per i prodotti di qualità superiore, tanto che i fabbricanti non riuscivano a tenere il passo. In cerca di una soluzione, Yun Hui della famiglia Yun incontrò il maestro artigiano Han Wu e i due iniziarono a fare ricerche chiudendosi in casa.
Quando uscirono di nuovo, le barbe di entrambi gli uomini erano cresciute di venti centimetri. Il progetto delle loro nuove armi, chiamate "i prototipi", erano finalmente pronte per rivoluzionare la produzione di armi a Liyue. Era il momento di liberarsi dalle catene del passato che affliggevano il loro mestiere.

La prima lancia costruita secondo le nuove specifiche era di colore nero e oro. La lama in cima era cinque centimetri più lunga dei vecchi modelli. Si trattava di un'arma davvero letale, ma dall'aspetto elegante e imponente.
Venne lasciata una notte al chiaro di luna. Alle prime luci dell'alba, la punta brillava di una luce fredda e penetrante come una stella che si staglia contro il cielo offuscato.

A questa vista eterea, la mente di Yun Hui fu inondata dai ricordi della gloria di suo padre, dal momento che il suo nome faceva riferimento alle stelle. Enormemente commosso, decise di dedicare l'arma alla memoria del padre.
Per questo motivo, tra i praticanti dell'arte dell'alabarda di Liyue, l'arma divenne nota come "Luce stellare".

