ว่ากันว่าพรมผืนนี้ถูกทอขึ้นโดย Sanhaj Kompore ผ้ากล้าของเผ่าจ้าวแห่งลมราตรี ด้วยว่าเนื้อหาของมันสั้นและแปลกประหลาด จึงมักถูกพวกชาแมนอาวุโสในเผ่ามองว่าเป็นเรื่องตลก... เช่นเดียวกับเรื่องตลกนับไม่ถ้วนที่ผู้กล้าที่แสนเจ้าเล่ห์คนนี้เคยเล่าในชีวิต พรมผืนนี้เองก็แต่งแต้มด้วยสีดำราวกับคืนเดือนหงายเช่นกัน บางคนบอกว่าเป็นเพราะเส้นไหมที่เขาใช้ บ้างก็บอกว่าเขาใช้หินออบซิเดียนและเปลือกหอยแมลงภู่สีดำบดเป็นผง ถึงได้ย้อมออกมามีเสน่ห์เช่นนี้ได้
กาลครั้งหนึ่งนานมาแล้ว ในเผ่าจ้าวแห่งลมราตรี มีนักเลงจอมชั่วช้าคนหนึ่งชื่อว่า Kompore ด้วยความที่มีนิสัยชอบฉ้อโกง ลักขโมย และปล้นชิงมาแต่ไหนแต่ไร จึงเป็นที่โจษจันในเผ่ามาโดยตลอด แต่เขากลับมีน้องชายที่ซื่อสัตย์คนหนึ่งชื่อ Sanhaj
ในยุคสมัยโบราณนั้น เจ้าของทางแยกยังคงสัญจรอยู่ในโลกมนุษย์ เพื่อมอบพรแห่งความฝันหรือความตายให้แก่มนุษย์ในหกชนเผ่า นำทางพวกเขาไปสู่แดนปรโลก และหลอมรวมวิญญาณของพวกเขาเข้ากับแม่น้ำสีดำ เขาเป็นเจ้าของอาณาจักรราตรี เป็นทั้ง "บิดาแห่งหมอเวท" และ "มารดาแห่งแดนฝัน" ตำนานกล่าวว่าเขาสร้างกระท่อมบ่มไวน์เล็ก ๆ หลังหนึ่งไว้ที่ปลายแม่น้ำสีดำ เมื่อดื่มไวน์เห็ดของเขาที่บ่มในกระท่อมนั้น ก็จะสามารถรู้ชะตากรรมของใครก็ได้จากในความฝัน
"ถ้าฉันมีพลังนี้ ก็จะทำนายโชคชะตาล่วงหน้า และจะได้รู้ความจริงที่อยู่ใต้พื้นโลกเหมือนกับนักพยากรณ์ของจ้าวแห่งลมราตรีสินะ?"
ดวงตาของนักเลงกลอกกลิ้งไปมา จากนั้นก็พูดกับตัวเองอีกว่า
"ถ้าเป็นอย่างนี้ ความรู้ลึกลับและความฝันต้องห้าม จะนำผลประโยชน์มาให้ฉันมากแค่ไหนกัน? แล้วฉันจะได้ประโยชน์เท่าไหร่จากการต่อรองราคาล่ะ?"
Kompore จอมเจ้าเล่ห์เริ่มวางแผนอย่างมีเล่ห์เหลี่ยม