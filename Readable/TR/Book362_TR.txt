Bunu okuyan kişiye;
Adım Kaedehara Yoshinori ve hayatım boyunca bir sır tuttum. Bu dünyada fazla zamanım kalmadı ve uzun uzun düşündükten sonra konuyu açıklamaya karar verdim.
Yıllar önce Yashiro Heyetinin Heyet Başkanı Kamisato ile kılıç zanaatkarlarının peşindeyken, kaçan zanaatkarların biri tarafından yaralanmadım. 
İşin doğrusu gece vaktiydi ve ipuçları bizi kıyıya yönlendiriyordu. Suçluların ortaya çıkmasını bekliyordum. Fakat ortada kılıç zanaatkarı yoktu, sadece garip bir yabancı vardı. Bu yabancı, demirciliğin başarısız olmasının nedeninin kendisi olduğunu ve bir süredir sabırla bizi beklediğini iddia ediyordu. Ardından Gokaden Raiden'ı yok etmekle bizi tehdit etti.
Son derece yetenekli olan bu kişi göz açıp kapayıncaya kadar beni ve yanımdaki samurayı yendi. Heyet Başkanı Kamisato ağır yaralandı. Canımı zor kurtardım. Neyse ki başıma gelen bir darbe şapkama isabet etmişti.
Bu sıra dışı yabancı oracıkta canımı alabilirdi. Fakat görünüşümü fark ettikten sonra saldırmayı bıraktı ve "Niwa" ile bir bağlantım olup olmadığını sert bir şekilde sordu. Ona babamın soyadı olduğunu ve babam ortadan kaybolduktan sonra Kaedehara ailesinin beni evlat edindiğini anlattım.
Yanıtımı duyan yabancı duraksadı. Uzun bir sessizliğin ardından aniden "Ona şöyle de; adım Kunikuzushi." dedi ve dönüp gitti.

Bu yabancının Ekselanslarının taslağını kurcalaması nedeniyle demircilik işleri iyi gitmedi. Lord Kamisato bu olayın önemini biliyordu, ancak boşboğazlık yapmanın başkalarını ihanet suçu sayılabilecek şeylere sürüklemesinden korktuğu için sessizliğini korudu ve ağır yaralarına rağmen bizi yaralayanın kaçan personel olduğu konusunda ısrarcıydı, bana da sessiz kalmamı öğütledi. Beni bu şekilde kurtardığı için ona sonsuza dek minnettarım. Bu durum oldukça sıkıntılı olduğu için bunu kalbime gömmeye karar vermiştim.
Kaedehara Klanının lideri olarak Isshin Sanatının bu şekilde gerilemesine tanık olmaktan büyük utanç duyuyorum. Fakat bir baba olarak çocuklarımın ve torunlarımın güvenliğini sağlamak benim için son derece önemli. Bu mektubu okuyan kişi hanemizin soyundan biri ise geçmiş düşmanları körü körüne kovalamasın. Geçmiş yılların yükümlülükleri ve sorumlulukları onu zincirlemesin, yoksa kendini kaybeder.

Saygılarımla, Kaedehara Yoshinori
