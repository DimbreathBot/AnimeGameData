
Seguendo le istruzioni del suo maestro, la ragazza si diresse a nord, attraversando le gelide steppe e il corridoio di specchi frantumati posto sul bordo del mare ghiacciato.
Da sola attraversò le rovine dell'Abisso a spirale, intenzionata a trovare le tracce di un'esploratrice di cui aveva parlato il magico maestro della spada...

Era l'epoca in cui l'argenteo pallore della luna illuminava ancora la terra dell'Estremo Nord, e gli emissari del cielo continuavano a guardare con sdegno la polvere e la terra.
Avendo mosso a ira gli emissari divini con quesiti sui progressi della conoscenza, il popolo della Città dorata iniziò a discutere incessantemente su come placare la loro rabbia.
I sacerdoti si accusavano a vicenda di sacrilegio, di aver profanato l'amore, la prosperità e la saggezza degli dèi.
Cercavano di identificare chi tra loro fosse il colpevole principale: volevano che chi aveva osato corrompere le menti del popolo fosse anche la persona che avrebbe acquietato gli emissari divini.
Tuttavia, all'improvviso, una voce si levò dal clamore...

"Se il peccato deriva dalla ricerca della conoscenza, allora la vera dottrina è l'ignoranza; se deriva dalla ribellione, allora solo l'agnello è veramente virtuoso.
Se il peccato dev'essere espiato col sangue, allora perché dovrebbe nascere dall'umanità? Se le leggi sono perfette e impeccabili, allora perché temere delle semplici domande?"

Era solo un ragazzo di umili natali che, dopo aver superato furtivamente i guardiani, era entrato nella sala dove i sacerdoti si erano riuniti.
Confutò l'una dopo l'altra tutte le loro erudite affermazioni, e le accuse di eresia diedero spazio a un silenzio composto da nient'altro che sguardi rabbiosi.
In quella sala priva di voci, il sommo sacerdote, con la sua corona di rami bianchi, finalmente congedò le guardie che erano accorse.

"O eretico oratore... Stando alle tue eloquenti parole, sei davvero convinto che questo grave peccato non sia altro che un'illusione dei mortali...
Pertanto, sarai tu a bere da questo calice d'ardente ira. Recati al cinereo albero argenteo e appellati agli emissari che c'hanno condannato."

Così, quel giovane sconosciuto s'avventurò nei profondi recessi della terra, in cerca di una risposta da parte del primo angelo...