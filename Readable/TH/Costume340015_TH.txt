ต้องขอบคุณร่างกายอันน่ามหัศจรรย์ที่มีสายเลือดครึ่งเซียนไหลเวียนอยู่ ที่ทำให้ความสามารถในการอดทนต่อความยากลำบากของ Ganyu นั้นเหนือกว่ามนุษย์ธรรมดามาก ด้วยความที่เธอใช้เวลาไปกับการวิ่งวุ่นสะสางงานของ Yuehai Pavilion และฝ่ายกิจการทั่วไปตลอดทั้งปี ทำงานชนิดที่ว่าหามรุ่งหามค่ำ เธอจึงไม่ได้สนใจเรื่องการแต่งตัว ยิ่งเป็นเครื่องประดับหรือการแต่งหน้าด้วยแล้วยิ่งไม่ต้องพูดถึง
นานวันเข้า ภาพลักษณ์ของ Ganyu ในวันทั่วไปจึงถูกผูกมัดอยู่กับคำว่า "ยุ่ง" อย่างเหนียวแน่น แม้ว่าเธอจะปรากฏตัวในช่วงวันหยุดอันแสนสั้น ก็ยังทำให้คนนึกไปถึงตอนที่เธอทำงานล่วงเวลาจนผล็อยหลับไป จนอดที่จะเป็นห่วงเธอไม่ได้ หรือไม่ก็กลัวว่าเธอจะหันหลังกลับและจัดการกับเรื่องด่วนบางอย่างอีก
Xianyun เองก็เห็นทุกสิ่งนี้ และคิดหาแผนรับมือมานานแล้ว ประจวบเหมาะกับที่เทศกาล Lantern Rite กำลังจะมาถึงอีกปี Xianyun ก็บังเอิญนึกถึงคำแนะนำที่ได้ยินมาจากชาวบ้านร้านตลาดขึ้นมา:
"แค่เปลี่ยนชุด อารมณ์ก็เปลี่ยนได้เช่นกัน..."
จ้าววังวนเมฆาท่านนี้จึงขุดเครื่องทอที่นางปิดผนึกไว้มานานหลายปีออกมา แล้วใช้ดอก Silk Flower ชั้นเยี่ยมที่ Ping สหายของนางปลูกไว้มาเป็นวัตถุดิบ เสริมด้วยสีย้อมที่ทำจากสมุนไพรวิเศษ นำมาทอเป็นผ้าไหมและผ้าอีกหลายม้วน เนื้อสัมผัสและสีสันนั้นไร้ที่ติ ส่วนเครื่องประดับผมและจี้ห้อยคออันประณีต ทำจากวัสดุที่มีโครงสร้างเดียวกับกลไกของเซียน ดูเรียบหรู สง่างาม ทั้งยังกรุ่นกลิ่นหอมอ่อนจางอีกต่างหาก
จากนั้น Xianyun นำผ้าและผ้าไหมไปหาช่างตัดเสื้อชั้นนำของท่าเรือ Liyue แต่กลับทำให้ช่างตัดเสื้อตกใจมาก... หากใช้มูลค่าของชาวบ้านมาเป็นตัววัดละก็ ผ้าและผ้าไหมเหล่านี้มีค่ามากไม่ต่างจาก "เอา Mora มาหลอมเป็นเส้นด้ายแล้วทอขึ้นมา" เลยทีเดียว
Xianyun พอใจกับปฏิกิริยาตอบสนองของช่างตัดเสื้อเป็นอย่างมาก
"ลูกศิษย์ของตัวข้าผู้เป็นเซียนทำงานอยู่ที่ Yuehai Pavilion มาตั้งหลายปีขนาดนี้ ยังไงก็ถือว่าเป็นคนมีหน้ามีตาคนนึงเหมือนกันใช่มั้ยล่ะ? ก็ต้องคู่ควรกับเสื้อผ้าหรูเลอค่าอยู่แล้ว!"
แน่นอนว่า ตอนที่มอบของขวัญชิ้นนี้ให้กับ Ganyu นั้น Xianyun พูดถึงแค่ว่าฝีมือของช่างตัดเสื้อทำให้นางพอใจ แต่ไม่ได้เอ่ยถึงความพิเศษของผ้าและเครื่องประดับ
แต่จากเนื้อสัมผัสที่นุ่มลื่นดุจน้ำ และฝีมืออันประณีตไร้ที่ติแล้ว Ganyu ก็ยังคงรับรู้ได้ถึงมูลค่าของเสื้อผ้าชุดนี้ และความตั้งใจที่ท่านอาจารย์ทุ่มเทให้กับมัน
ดังนั้นเธอจึงเปลี่ยนชุดทำงานตามปกติของเธอ และเมื่อออกมาพบกับอาจารย์และเพื่อน ๆ ด้วยท่าทางที่อ้อนช้อย สภาพจิตใจของ Ganyu ก็ค่อย ๆ เปลี่ยนไป...
ราวกับท้องฟ้ายามราตรีที่เต็มไปด้วยดวงดาว ประหนึ่งดินแดนอันเงียบสงบที่มีกลิ่นหอมของบุปผากรุ่นกำจาย
"ปล่อยวางงานทั้งหมดไว้ชั่วคราว แล้วร่วมฉลองเทศกาล Lantern Rite กับทุก ๆ คนโดยไม่ต้องกังวลใจ ก็ถือเป็นประสบการณ์ล้ำค่าที่หาที่เปรียบไม่ได้เช่นกัน"