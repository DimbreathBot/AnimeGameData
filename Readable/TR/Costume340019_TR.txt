Mevsimin değişmesiyle havalar giderek soğudu ve kış, Liyue Limanı'nın sokaklarında iyice kendini hissettirmeye başladı. Bunun sonucunda, Hu Tao'nun her gün yaptığı işlerde büyük bir azalma oldu.
Gelgelelim Zhongli'yi alışverişe göndermek, Xingqiu ile şiirsel iş birlikleri yapmak ve diyette olan Yun Jin ile yemeğe çıkmak dışında yapılabilecek eğlenceli bir şey yoktu.
Sıkıntıdan patlamak üzereydi! Sanki biri onu battaniyelere sarmış ya da zihnini buzda dondurmuş gibiydi!
Can sıkıntısına, bıkkınlığa ve uyuşukluğa hiçbir zaman katlanamayan Wangsheng Cenaze Evinin Müdürü Hu, bu baygın ve üzücü durumdan bir şekilde kurtulmak zorundaydı! Bunun üzerine Wanmin Restoranın büyük şefiyle buluşup fikir alışverişinde bulundular.
İkiye sıfır, oy birliğiyle kabul edilmiştir. Bu sorunu yalnızca lezzetli bir oğlak güveç çözebilir!
Yemek pişirme işini Xiangling üstlenecek ve malzemelerin satın alınması Hu Tao'nun sorumluluğunda olacaktı.

Şefin profesyonel düşüncesine göre, Chenyu Vadisi'nin Pofuduk Keçilerinin eti tam güveçlikti.
Böylece Hu Tao, Wanyou Butikte taze oğlak eti bulana kadar Xiangling'in ona hediye ettiği kışlık giysilerle Chihu Kayalığı'ndan Yujing Terası'na kadar bir aşağı bir yukarı dolaştı.
Uzun süren pazarlık sonucunda Bolai ona indirim yapmayı kabul etti.
İki parça oğlak etini keserken sanki büyük bir maddi kayba uğramış gibi homurdandı. Etleri yağlı kağıda sarmaya hazırlanıyordu ki...
"Bir dakika" dedi Müdür Hu, eliyle durmasını işaret etti.
"Bu hayvan, insanların damak tadı uğruna canını verdi. Bir cenaze törenini hak ediyor."
"Ne yazık ki düzgün bir tören yapacak vaktimiz yok. Ama kısa bir anma konuşması yapabilirim."
Ardından, güneş gözlüklerini çıkarıp kıyafetlerini düzeltti ve ciddiyetle konuştu:
"Ey küçük keçi, Chenyu Vadisi'nde doğdun. Vadinin pınarlarından su içtin, otlarıyla beslendin.
Tepelerde çok koşturmuş olmalısın, çünkü etin esnek ve sert.
Ama yağlı oluşundan anlaşıldığı üzere bolca yemek yemiş ve doyasıya uyumuşsun.
Düzgün beslenmiş ve uykunu almışsın, endişe ve pişmanlık duymadan yaşamışsın.
Ve karnımı doyurmama yardımcı olduğun için sana şükranlarımı sunuyorum."
Tören sona erdiğinde Hu Tao, eti özenle paketledi ve Bolai'den biraz yeşillik ile dondurulmuş tofu istedi.
Yürüdüğü sırada, biraz fazla et almış olduğunu fark etti. O halde neden yemeğe birkaç kişiyi daha çağırmıyordu ki? Sonuçta güvecin tadı başkalarıyla daha güzel olurdu, değil mi?
O halde Xingqiu ve Chongyun'u davet edeyim, bir de Yun Jin ve Xinyan'ı tabii ki.
Yolda denk gelirlerse Qiqi'yi de getirirler. Tabii gelmek isterse kapımız Doktor Baizhu'ya da açık!
İşte bu kadar. Görüldüğü üzere kış günlerinde de yapılacak eğlenceli şeyler var. Artık gitme vakti. Keyifli bir güveç partisi bizi bekliyor!