...
"Quindi sei davvero un fantasma?"
"No! Non sono ancora morta!"
"Ma non sei mai stata nemmeno viva, giusto?"
"Ehm... Sì, suppongo si possa dire così..."
La ragazza chiacchierona, che sosteneva di essere una shikigami, divorò degli appiccicosissimi dango di riso con una velocità tale da far temere a Hamavaran che si sarebbe strozzata.

"Se dovessi spiegartelo, direi che la mia situazione è più simile all'evocazione di un fantasma."
"Quindi, avevo ragione, sei un fantasma..."
"Nooo, non quel genere di fantasma!"
Dopo un altro litigio, Hamavaran finalmente capì che quello che la ragazza definiva "evocare un fantasma" equivaleva più o meno a quello che a Sumeru si chiama "sigillare uno spirito".
Entrambe le pratiche prevedono la sottoscrizione di un patto usando il proprio vero nome. L'idea che si possa controllare qualcuno quando si conosce il suo vero nome è comune alle tradizioni mistiche di molte popolazioni, ed evidenzia una paura fondamentale degli umani: la paura di essere sotto il controllo di qualcun altro.

Inseguendo questi pensieri selvaggi, Hamavaran si pentì ancora una volta di essersi specializzato nella tanto trascurata disciplina della biologia marina anziché nel misticismo...
"Prima faccio vela alla volta della lontana Inazuma, poi mi tocca sorbirmi l'incubo senza fine che è la difesa di una tesi..."
"Forse, però, l'imbattermi in questa chiacchierona è stata una fortuna..."