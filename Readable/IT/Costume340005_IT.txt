<center>-S'alza il sipario-
O adorata sovrana, suprema principessa dell'Immernachtreich!
Lodate il suo eminente regno, glorificate il suo magnanimo giudizio, esaltate il suo roseo volto.
È per lei che il tuono romba e che le torri vengono erette.
I feudatari dell'Immernachtreich e il Grande Sekretär, il fedelissimo Ozvaldo Hrafnavins, si riuniscono qui per ricevere i suoi ordini.
E i suoi cavalieri, taciti e austeri come le maestose montagne.
Il primo, il Cavaliere del valore, armato di una spada senza eguali, così affilata da poter fendere le squame di un drago.
Il secondo, il Cavaliere della sincerità, equipaggiato con un'autentica armatura, in grado di resistere alla furia delle ali di un drago.
Il terzo, il Cavaliere della benevolenza, virtuoso e puro sotto ogni aspetto, che non recede di fronte a nessuna oscurità.
Gli altri cavalieri si riunirono dietro di loro, col capo chino sotto la cima della torre, ai piedi della loro Prinzessin.
In quanto alla Prinzessin, ella distolse lo sguardo dalla notte fonda, per poi rivolgersi ai suoi servitori:
"Valore, sincerità, benevolenza, miei eccelsi sudditi. Seguitemi nell'eternità.
Io sono l'anima più nobile di tutto l'Immernachtreich. Finché il mio cuore pulserà, non vi abbandonerò mai."
E i cavalieri le obbedirono:
"Le nostre spade e le nostre armature sono per lei, nella speranza che siano un mezzo per spezzare tutte le catene e proteggerla dalla corruzione.
Le offriamo anche i nostri cuori più sinceri, affinché possano proteggere la sua nobile anima."
Questo fu il giuramento dei cavalieri, che rimasero al suo fianco durante la caccia al drago malvagio Tasraque.

In una terra lontana, Tasraque, dal cuore nero, aveva squarciato e divorato il cielo notturno che proteggeva ogni cosa e aveva creato la sua tana.
Si era insinuato nell'oscurità, affilando le zanne e gli artigli, e con un soffio di fuoco aveva incenerito il cuore della Prinzessin, tingendo di rosso i suoi occhi.
Era il nemico predestinato della Prinzessin e il loro scontro era inevitabile.
Ma la profezia del fato è già stata predetta. Le anime gentili e pure non devono preoccuparsi.
Bisogna solo aprire gli occhi, e prepararsi a essere testimoni del ritorno vittorioso della Prinzessin.
-Cala il sipario-</center>
Nota: nella raccolta Fiori per la principessa Fischl, la principessa Fischl ha "occhi cremisi come rubini". Pertanto, si consiglia a chi interpreta il suo ruolo di apportare le necessarie modifiche nella recitazione in modo da rimanere fedele all'opera originale.