
ในยุคที่ไฟป่าเผาผลาญรากเหง้าของโลก เผ่าอนารยชนแผ้วถางขวากหนามเพื่อบุกเบิกป่าเขา
มีเรื่องราวมากมายที่ไม่เคยถูกบันทึกไว้ ในบันทึกประวัติศาสตร์ของมนุษย์ และไม่เคยได้รับการสรรเสริญ

ราชาผู้ทรงปัญญาที่สุดในฝูงมังกร นำเมล็ดพันธุ์ที่แยกออกมาจากเพลิงปฐมกาลติดตัวมา เดินผ่านทุ่งหญ้าที่แผดเผา และก้าวเข้าสู่ดินแดนทุรกันดารที่ยังไม่ถูกค้นพบ
แต่ขณะที่เดินผ่านบ่อน้ำพุร้อน และหุบเขาที่ไม่ค่อยมีมังกรมาเยือน ไม่ว่าจะเป็นสิ่งที่งอกขึ้นมาจากในดินหรือถูกสร้างขึ้นมาก็ตาม ล้วนไม่อาจตอบสนองต่อความคาดหวังของมันได้เลย
จนกระทั่งวันหนึ่ง หลังจากที่หมอกหนาจางหายไป มันก็พบเผ่าพันธุ์ที่ผู้สร้างรักมากที่สุด แต่ก็เป็นเผ่าพันธุ์ที่อ่อนแอที่สุดเช่นกันในหุบเขาลึก
เดิมทีมันควรจะเป็นเผ่าพันธุ์ที่ยังอยู่ในช่วงตั้งไข่ แต่การที่เกิดมาในประเทศที่เหล่ามังกรเต้นรำอย่างบ้าคลั่ง ทำให้พวกเขาได้แต่ใช้ชีวิตอยู่ใต้ปีกของคนโบราณเท่านั้น
แม้จะสูญเสียผู้นำทาง ลืมเลือนประวัติศาสตร์ และความทรงจำในอดีตไปนานแล้ว แต่พวกเขาก็ยังคงดันทุรังอยู่รอดมาได้ แม้จะหลงทางอยู่ในป่าเขาก็ตาม

ด้วยเพราะประทับใจต่อความแน่วแน่ ความสามัคคี และความกล้าหาญของมนุษย์ ปราชญ์แห่งมังกรจึงตัดสินใจ ที่จะมอบเมล็ดพันธุ์อัคนีแห่งปัญญาแก่พวกเขา
แต่ของขวัญที่ล้ำค่านั้นใช่ว่าจะได้มาเปล่า ๆ มันได้นำอารยธรรมมาสู่อนารยชน แต่ก็เป็นตัวกำหนดชะตากรรมของพวกเขาด้วยเช่นกัน
ด้วยความที่แตกต่างจากแผนการอันศักดิ์สิทธิ์ในยุคแรกเริ่ม สิ่งที่ปราชญ์ผู้ทรงปัญญาที่สุดท่านนั้นนำมาให้ จึงเป็นเส้นทางแห่ง "วิวัฒนาการ" ที่ลบหลู่เทพเจ้า
ในสายตาอันกว้างไกลของมัน ณ จุดสิ้นสุดของเส้นทางนั้น เลือดของมนุษย์จะถูกชโลมลง บนร่างอันเน่าเปื่อยของโลกที่กำลังจะตาย

เผ่าพันธุ์และสายเลือดทั้งสองจะรวมเป็นหนึ่งเดียว อารยธรรมที่ถือกำเนิดขึ้นใหม่ จะปลุกชีพจรโบราณให้ฟื้นคืนชีพอีกครั้ง
ดังเช่นคำพูดที่ปราชญ์ผู้ทรงปัญญาที่สุดได้กล่าวไว้ เมื่อเผชิญหน้ากับคนป่าเถื่อนคนแรกที่บินขึ้นไปบนฟ้าเพื่อพบมันที่ว่า:

"ผู้กอบกู้ที่อยู่ในบรรดาทายาทของเจ้า ซึ่งจะให้กำเนิดโลกสองใบนั้น เขาจะต้องโหดเหี้ยมดั่งอสรพิษ และเจ้าเล่ห์เหมือนจิ้งจอก"
"สักวันหนึ่งเขาจะสังหารจ้าวแห่งไฟ และขึ้นครองบัลลังก์ที่เก่าแก่ที่สุด จงสรรเสริญแด่ราชาแห่งสองโลกเถิด!"