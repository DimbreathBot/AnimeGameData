"Uyan!"
Dietrich bedeninin hafifçe sarsıldığını hissetti.
"İyi misin?"
Bir el, nefesini kontrol ediyormuşçasına yaklaştı.
Tanıdık birinin sesiydi bu.
Nisan rüzgarları kadar hafif, mart güneşi kadar ılıktı.

Dietrich kendini zorlayarak gözlerini açtı ve karşısında...
Karşısında altın saçlı, mavi gözlü kızı gördü.
"Harika, sonunda uyandın." dedi kız gülümseyerek.

"Burası... Burası... Kutsal Diyar mı?" diye sordu Dietrich.
"Hayır, ne yazık ki burası sıradan bir orman." diye cevap verdi kız.
Dietrich yavaşça kendine geldi ve karşısındaki genç kızın tüm sorunlarının kaynağının, o aşağılık yaşlı cadı Nottfriga olduğunu hatırladı. Bir çırpıda ayağa kalktı ve sıçrayarak kızdan uzaklaştı. Hemen ardından kendini korumak için başını öne eğdi ve sırtını dikleştirdi.

"Sakın korkma. Seni incitmeyeceğim. Kendimi tanıtmadım sanırım. Benim adım Magdalene. Ben, şey... Nottfriga'nın küçük kız kardeşiyim." dedi Magdalene, parmağını sırtının arkasında döndürerek sakinleştirici bir ışık büyüsü yaptı. Ardından Dietrich'e yaklaşarak "Gel hadi, her şey yolunda." dedi.

Bunun üzerine Dietrich gerçekten de sakinleşti. Önündeki kıza kendisini nasıl anladığını sormak istiyordu ancak hâlâ havlamaktan başka bir şey yapamıyordu.
"Seni nasıl anladığımı mı merak ediyorsun? Bu oldukça basit bir büyü aslında. Ablam da nasıl yapılacağını biliyor."
"Hav, hav, hav!" Demek o yaşlı cadı ne dediğimi anlıyordu ama beni yanında sürüklemek için anlamamış gibi davranıyordu!
"Şey... Aslında Nottfriga aslında çok nazik biridir." dedi Magdalene bir kez daha ışıl ışıl gülümseyerek.
"..."