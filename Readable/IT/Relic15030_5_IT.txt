
"Ti darò un frammento di Khvarena, amica mia. Tienilo stretto e mantienilo al sicuro.
Proviene dalla saggezza dei fiori e dalle vie dei cieli, e racchiude la pura essenza della vita.
Khvarena è un punto nel cuore di un fiore, una singola goccia di luce in un mare di dolce rugiada.
Fai tesoro del mio regalo, fino al giorno in cui l'abisso oscuro emergerà per annegare tutta la vita..."

Le foglie e i fiori si tramandarono tra di loro la lontana favola ed essa fu ricordata dai frutti e dai semi.
Quando la signora dei fiori appassì e divenne polvere, quando il padrone del deserto fu traviato da un falso sogno,
quando i tiranni furono sepolti sotto le dune in continuo movimento e le loro ambizioni si spensero,
quando tutto ciò che proveniva dalla terra tornò alle sabbie dorate, e ciò che veniva dal vento che scorre fu dato alla foresta...
La Regina dell'erba e degli alberi guardò placidamente il mondo cambiare, ricordando la sua promessa a coloro che erano caduti.

"Per favore, proteggi questa Khvarena per me, mia alleata, mia amata amica.
Quando non ci saremo più, i mortali vagheranno, persi come infanti appena tolti dalle fasce.
Fragili, ma forti a sufficienza da conquistare i venti selvaggi, le fiamme ardenti e le loro stesse imperfezioni.
Ma ciò che temo non sono i disastri che non posso prevedere, piuttosto l'oscurità caotica...
Solo la malvagità di questa oscurità e la minaccia della 'morte' possono schiacciare i germogli."

Quando la sabbia dorata divorò il paradiso del passato, la Regina dell'erba e degli alberi emerse per adempiere all'antico accordo.
Seguendo il volere della Khvarena, creò per essa una forma bellissima, modellandole una vita che era adorabile oltre ogni paragone.
Si trattava di Simurgh, l'uccello divino, nella cui forma si potevano ammirare le vivide sfumature di innumerevoli uccelli, e nella cui canzone era presente quella di moltissimi fiori...
L'ultimo sogno dell'oasi fu raccolto in un unico corpo e trasformato nel puro, luminoso e infinito mare di fiori nascosto nel corpo dell'uccello divino.