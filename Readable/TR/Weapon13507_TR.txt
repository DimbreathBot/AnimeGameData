
Bu uzun mızrağın, bu dünyaya ait olmayan malzemelerden dövüldüğü söylenir.
Bu silah, pek çok soylu ama bahtsız ruhun elinden geçmiştir.
Pek çok katliamın başlangıcını ve bitişini görmüştür; pek çok iğrenç yaratığın etini ve kanını tatmıştır.

Söylentiye göre bir kötü ruh kovucu, kristal kumlardan oluşan büyük bir kanyona denk gelmiş.
Oranın derinliklerinden deniz mavisi renginde uğursuz bir kristal çıkarmış.
Daha sonra bu kristalden silah yapması için birini görevlendirmiş, silahın adını da "Bela Söndüren" koymuş.

"Başa bir bela gelirse, ondan kurtulmak için bu silah kullanılmalıdır."
Yaşamlarını yalçın dağlarda sürdüren kabile üyeleri, ne övünmeyi ne de şikayet etmeyi bilirdi.
Ama bu, üzerinde anlaştıkları bir mesele olmadığı için ve söylenen sözler de uçup gittiği için hepsini aynı kefeye koyuyorlardı.

Daha sonra kudretli dalgalar ana kayayı aşındırdı, canlı kırmızı renkleri kararmaya başladı ve derken vakit gelmişti.
Karanlık güçler, Taşordu'yu koruyan duvarlara saldırdı, yakalanan herkes öldürüldü.
Kasvetin içinde sönmüş bir yıldız gibi parlayan Bela Söndüren, fırtınanın kalbinde etrafı aydınlattı.

Sonunda, batan güneşin ışığı hüzünlü bulutları dağıttı ve savaşın kalıntıları kanyonun derinliklerini boyladı.
Bela Söndüren de sahibi Yaksha ile birlikte kaybolup gitti, her ikisi de sessizliğe karıştı.
Sonrasında, bu mızrağı kullananlar da genellikle benzer bir kadere sahip oldu.
Ancak emir almadan savaşan, bu uğurda yemin etmeden insanları koruyan kimseler vardı.
Onlar böyle bir kaderden şikayet etmezdi.

Bir rivayete göre, bu mızrak bir zamanlar birinden ödünç alınmıştı.
Ayrıca suyun aşındırarak açtığı, terk edilmiş bir mağarada iki yakın dostun çarpışmasına da şahitlik etmişti.