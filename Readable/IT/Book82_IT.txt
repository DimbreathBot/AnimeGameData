Al tempo dell'aristocrazia, i tiranni che governavano Mondstadt respinsero lo studio della storia e vietarono alla gente di parlare o cantare di qualsiasi cosa che alludesse a eventi storici. Conoscevano infatti l'entità della loro stessa degenerazione, e volevano che le proprie azioni non fossero messe a confronto, negli annali della storia, con le gesta di onore e di gloria degli eroi.

Ma i venti della storia spirano forte e non è possibile ergere nessun muro alto abbastanza da fermarli. Questo lavoro costituisce una raccolta di tutti i poemi, canzoni e leggende sopravvissuti al periodo dell'aristocrazia, intervallati dai commenti degli archeologi. Il suo scopo è fornire un nuovo punto di vista sulla storia di Mondstadt dall'era dei re fino alla caduta dell'aristocrazia. Sarà inevitabile un certo livello di inesattezze storiche, dato il fatto che non è possibile verificare alcuni dettagli. Ma posso solo umilmente sperare che questo lavoro riesca a delucidare il passato per coloro che vengono dopo di noi o forse ispirarli a indagare oltre e per conto loro sui fatti della storia.

Questa raccolta è suddivisa in tre sezioni. La sezione 1, "Il Signore della torre del vento e il Re lupo di Boreas", tratta della lotta tra il Re del ghiaccio e del gelo prima dell'arrivo di Barbatos. La sezione 2, "La coltivazione di Mondstadt", tratta degli antenati di Mondstadt, inclusi i precursori degli antenati, nel periodo in cui si sviluppò l'agricoltura. La sezione 3, "Tiranni, eroi e ribelli", tratta del lungo regno dell'aristocrazia a Mondstadt.

Il lettore potrà forse desiderare che quest'opera funga da avvertimento per le future generazioni. Non è stata però realizzata con tale ambizione. La libertà donataci da Barbatos è anche la libertà che ci consente di spezzare le catene del passato in cerca della verità. La mia sola speranza è che questo lavoro, nello spirito dell'apertura e della verità, riesca a mettere il lettore a conoscenza di quelle storie la cui condivisione era vietata in passato.