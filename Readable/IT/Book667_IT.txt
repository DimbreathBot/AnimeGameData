...
...Mi hanno assegnato allo stesso laboratorio. All'inizio ero nervoso, visto che tutti lo definivano un bambino prodigio. Dal disastro, persone del genere sono ancora più preziose.
Avevo immaginato che, dato che è una stella dell'Istituto ed è stato raccomandato dai piani alti, sarebbe stato molto pieno di sé, invece è molto meglio di come pensassi. Semplicemente non è particolarmente gentile o roba simile...
Nessun sintomo evidente.

...
...Ho commesso un errore colossale e ho fatto cadere un'antica macchina a geometria che avevamo recuperato dalle rovine del deserto. Ma poi la macchina si è animata e ha scombinato tutto quanto...
...Sebbene sia molto più giovane di me, è davvero intelligente. Non posso credere che sia riuscito a domare la macchina in quel modo. Forse domare non è la parola giusta? Magari gli altri ingegneri mi guarderanno dall'alto verso il basso perché la uso...? Ma sembrava davvero che la stesse domando... Conosco piuttosto bene gli attuali dispositivi meccanici, quindi mi rendo conto dell'enorme divario tecnologico tra i due. Struttura a parte, se non risolveremo i problemi della fonte di alimentazione, fare dei progressi significativi sarà difficile...
...Ma devo ancora essere prudente. Non ho mai visto Alain arrabbiato, e non voglio scoprire com'è quando succede.
Sono apparsi alcuni sintomi lievi.

...
Ho preso un giorno di riposo.

...
Quasi non ci credo! Alain mi è venuto a trovare, e ha persino portato sua sorella! È graziosa e per niente timida. Sono così felice...
...Abbiamo discusso l'idea di una macchina pensante basata su gemme e circuiti a nastro. Ho usato la parola "discusso", ma in realtà ho detto solo cose del tipo "Oh!", "Incredibile!" oppure "Come ci riuscirai?" ogni volta che faceva una pausa, e non ho contribuito per niente. Sembrava comunque molto preso dalla cosa, e si è comportato diversamente dal solito nel laboratorio. Probabilmente sua sorella è molto più intelligente di me come assistente di ricerca!
...Sembra che ammalarsi non sia poi così tanto noioso, ma voglio tornare all'Istituto per aiutare il prima possibile...

...
...Sono arrivate le macchine supplementari. Quelle di prima non erano più utilizzabili, visto che sono state completamente smontate... Ma questo fatto ha chiarito molte cose, almeno secondo la sua opinione. Dev'esserci qualcosa che viene alimentato dagli elementi nelle linee geomantiche, ma non possiamo ricrearlo con il nostro attuale livello di precisione industriale e scienza dei materiali. Ho aiutato a redigere il rapporto, ma ci sono parecchie cose che non riesco a comprendere!
...Apparentemente, molti sono segretamente scontenti che Alain abbia più risorse di loro per le ricerche... Ma, se vuoi la mia opinione, sono tutti più intelligenti di me e dovrebbero andare d'accordo, così il mondo sarebbe un posto migliore.
...Sua sorella ha detto che alcuni dei loro amici entreranno a far parte dell'Istituto. Sono impaziente di conoscerli...
Nessun sintomo evidente.

...
...si sono uniti al laboratorio come nuovi soci! Ma ora sono ancora più confuso dalle loro conversazioni! Come mai capisco le singole parole, ma quando le mettono assieme non mi raccapezzo più? Jakob è l'unico a essere al mio livello... Mi vergogno persino a scriverlo... Mi sono ridotto a cercare conforto in un ragazzino dell'età di Jakob... Sento di aver perso l'amor proprio che ogni adulto dovrebbe avere...
...In base alle loro ricerche sulle Macchine primenergetiche (pare che abbiano deciso di adottare questo nome), Alain e René stanno pensando di provare a usare le caratteristiche di Ousia e Pneuma per costruire un nuovo nucleo di alimentazione...
Qualche sintomo lieve.

...
...Credo di aver dato il mio contributo! Beh, forse? Sono andato a un picnic con Alain, sua sorella, René e Jakob. Avrebbe dovuto essere una ricerca sul campo, ma l'idea è venuta dalla sorella di Alain e da me. Pensavamo che non avessero una vita al di fuori della loro ricerca, quindi ho chiesto alla direttrice dell'Istituto di organizzare qualcosa...
...Petrichor è piuttosto noiosa, ma il paesaggio è alquanto grazioso, con la sua vista sulla grande cascata. Ho portato una Fotokamera per conto dell'Istituto, in modo da scattare alcune foto. Spero che in futuro ci saranno più uscite di questo tipo, così potrò fare delle foto alla sorella di Alain. Dopotutto, lui lavora sempre e non può vedere sua sorella crescere, quindi queste foto gli torneranno utili più avanti, quando si pentirà di non aver trascorso abbastanza tempo con lei. Potrà vedere com'era in periodi diversi, così il rimpianto sarà meno amaro! Se soltanto la mia famiglia avesse avuto abbastanza soldi per una Fotokamera e le cose non fossero andate storte, sono sicuro che mia mamma mi avrebbe scattato tante foto... Anche a René e a Jakob piace molto la sorella di Alain. Quando escono tutti e quattro, certe volte lei si comporta come una sorella maggiore con loro, nonostante sia la più giovane. Delle dinamiche davvero interessanti...
...Sembrano interessati alle rovine e alle statue di pietra del posto. René ha anche menzionato qualcosa su una troupe e dei sigilli... Anche se siamo usciti per divertirci un po', continuano a pensare alla loro ricerca...
Nessun sintomo evidente.

...
Ho preso un giorno di riposo.

...
...La sorella di Alain è venuta a trovarmi con Jakob. Alain e René non ce l'hanno fatta perché il loro esperimento è in una fase critica. Non avrebbero dovuto dirmi nulla al riguardo. Dopotutto, con le mie limitate abilità, sono già contento di aver potuto dare una mano!

...
Ho saputo che Alain e la direttrice dell'Istituto sono venuti a trovarmi (separatamente!) quando ero privo di sensi. Mi dispiace che siano venuti fin qui per niente, non ero nemmeno sveglio...
Sono ancora in malattia, ma spero di tornare presto al laboratorio per aiutarli.

...
...Ho scoperto che erano dei laureati dell'Istituto Narzissenkreuz, il che mi ha reso molto felice. Hanno parlato della direttrice e della vicedirettrice, così come delle loro avventure, e mi sono sentito di nuovo un bambino. L'unico dettaglio che non aveva senso era la torta preparata dalla vicedirettrice, perché sembrava quasi una punizione quando l'abbiamo mangiata...
...Dopo il disastro ho perso i contatti con quasi tutti i miei amici. Sono così felice che si siano ritrovati. Mi chiedo come se la stiano passando... Probabilmente stanno cercando di ricostruire l'Istituto Narzissenkreuz! La prossima volta andrò a dare un'occhiata...
...Abbiamo parlato ancora della macchina pensante. Ho avuto un'idea di progettare una Fotokamera pensante, in modo che scatti delle foto alle persone a cui tiene quando è impegnato. Secondo lui è superfluo, ma ha detto che potrebbe avere delle applicazioni nell'ambito della sicurezza e della sorveglianza...

...
...Ce l'hanno fatta! La lampadina si è accesa! Sono stato fortunato a guarire in tempo per assistere a questo momento storico... È un peccato, ma spero che René e Jakob faranno delle scoperte con le loro ricerche, in futuro! Ah, spero anche che diventino degli assistenti migliori di me!
Nessun sintomo evidente.

...
Ho preso un giorno di riposo.

...
Mi sono venuti a trovare in parecchi quando ero privo di sensi. È un peccato, non ho potuto fare altro che leggere le lettere che mi hanno lasciato.
Jakob mi ha lasciato un biglietto, invitandomi al laboratorio suo e di René. Vogliono parlarmi di qualcosa.
Spero di potermi alzare presto da letto.

...
Ann mi ha portato dei fiori, ma quando mi sono svegliato erano già appassiti.
Ho preso un giorno di riposo.

...
Oggi sono riuscito ad alzarmi da letto.
Questo è il posto dove ho incontrato Alain per la prima volta. Successivamente ci sono venuto per documentare le mie procedure sperimentali sui fenomeni in base alle descrizioni orali. Lui stava cercando di attivare il macchinario con indosso un camice da laboratorio della taglia sbagliata. René e Jakob sono entrati da quella porta, e Alain si è dimenticato per un attimo di comportarsi da giovane genio, e gli è corso incontro come un ragazzino gasato.
Mi sono ritrovato ad assistere alla prima reazione di annichilazione controllata riuscita. La luce brillante ha gettato un'ombra scura e profonda, e reputo che in quel momento sia stata fatta la storia. Può qualcuno come me, tanto su di giri da rovesciare una boccetta d'inchiostro, avere un ruolo in un evento storico di tale portata?
Dietro la porta chiusa dall'altra parte c'è il laboratorio di René e Jakob. Pare che l'accesso sia limitato per via della natura pericolosa delle loro ricerche. Sono destinati a diventare delle figure imponenti nella storia.
Immagino che Alain si sia trasferito in un altro laboratorio. Secondo il suo piano, una volta risolto il problema energetico avrebbe studiato la cinematica. Lo saluterò più tardi. Chissà come sta Ann? Che splendida donna diventerà da grande?
Smetterò di scrivere. Non mi rimane molto tempo.
Spero che andrà tutto bene.