(Una spessa pila di fogli nascosta da chissà chi in uno scomparto segreto all'interno della quarta di copertina.)

...
Ai sensi delle norme stabilite da [...], tutte le questioni relative a Mekhaneikos e Tekhneikos devono essere documentate in maniera oggettiva, concisa e priva di giudizi personali. Ciò è necessario al fine di evitare potenziali distorsioni della verità, per trasmettere in maniera chiara le conoscenze ai posteri e assicurare il bene massimo al nostro popolo.

I contenuti di questo documento sono stati approvati da Spargapiris di Haxathrausa. Tutti i membri dell'ordine, in particolare i sacerdoti operativi, sono tenuti a imprimerli nella propria memoria e a rispettare le procedure prescritte senza deviazione alcuna, finché la ricostruzione della civiltà non avrà raggiunto il settantacinque per cento del suo completamento, secondo le indicazioni del Manuale Tekhneikos I-330.

...
Se stai leggendo queste parole, significa che hai portato a compimento le discipline fondamentali di Mekhaneikos o Tekhneikos, e sei pertanto elevato al grado di sacerdote operativo. Congratulazioni.
Purtroppo, il titolo che hai acquisito non è un privilegio, bensì un fardello di doveri, difficoltà e silenziose sofferenze sopportate da questo regno e dalle innumerevoli vite che lo abitano.
Dovrai dedicare la tua intera giovinezza e la tua vita a preservare le ultime braci della civiltà. Tuttavia, anche nei tuoi ultimi istanti, potresti non ritrovarti mai ad ammirare la radiosa luce della Luna gelata, né l'alba che risplende sulla nostra meravigliosa terra natia. Questo poiché le luci dell'Estremo Nord si sono estinte, e innumerevoli generazioni sono condannate a dimorare nell'ombra di una notte priva di sole. Nessun miracolo ha mai graziato questo globo sublunare, dove le lacrime non hanno mai liberato dal dolore la nostra stirpe.
Pertanto, d'ora innanzi... Quale dovrà essere il senso delle tue azioni?
Suppongo che sarà un sogno etereo. Un sogno di infinite nuove albe, di un numero illimitato di futuri ancora da realizzare.
Solo attraverso il sangue, le lacrime e il sudore potremo donare ai nostri figli la possibilità di ammirare l'epoca gloriosa e l'Elisio perduto che un tempo ci erano concessi. Quando quel giorno giungerà, nessuno dovrà più piangere per la sofferenza, né temere la fame o il freddo. Tutti gli esseri del creato si ameranno l'un l'altro come fratelli e sorelle, e tutti vivranno in pace e armonia.
Sarà questo il nostro sogno finale: che la nostra stirpe non sia più soggiogata da superstizioni e barbarie. Per la speranza agognata tanto dagli dèi quanto dai mortali, noi andremo avanti, poiché non esiste altro cammino se non quello dinanzi a noi.
Lascia che queste parole s'imprimano a fondo nella tua mente, prima di leggere i registri di valutazione e i manuali di protocollo.
Non permettere mai al nostro sogno di svanire, e non lasciare che il suo fulgore venga affievolito dalle ceneri della negligenza.
— Spargapiris di Haxathrausa, Gran Sacerdotessa Reggente di Iperborea

...
Protocollo III: Valutazione finale sulle procedure di selezione e purificazione della stirpe
Alla luce delle valutazioni e delle conferme della Gran Sacerdotessa Reggente e dell'Alta Sacerdotessa Operativa di Tekhneikos, il progetto Seme della Vita dell'era di Iperborea (d'ora in avanti denominato "Progetto dell'Erede Sacra") è stato considerato non più fattibile entro i limiti dei parametri originariamente previsti. La persona a guida del progetto, Vinda di Hithamthrausa, non è più fra noi, e i processi fondamentali Tekhneikos e gli apparati Mekhaneikos richiesti per la sua continuazione sono andati perduti con la caduta di Iperborea. Tali processi comprendono, tra le altre cose:
· taglio e modifica di [...];
· creazione e ricostruzione di [...];
· processi di [...] e [...], i quali riguardavano le Fate;
· revisione adattiva di [...];
· ...
I suddetti processi di Tekhneikos, allo stato attuale, sono da considerarsi irriproducibili.

Dopo una ponderata valutazione, è stato stabilito come accettabile il seguente protocollo alternativo:
· purificazione di [...] esistenti da effettuarsi tramite selezione artificiale controllata, utilizzando metodi primitivi e inefficienti;
· registrazione della stabilità fenotipica per ogni generazione, con successiva individuazione delle coppie ritenute più idonee e persuasione non coercitiva all'unione dei suoi membri;
· in caso la persuasione non dovesse soddisfare i criteri dettati dal Manuale Tekhneikos O-90, procedere immediatamente con il successivo abbinamento in ordine di priorità, e continuare in questo modo per tutte le volte necessarie;
. per ridurre al minimo il rischio di malattie, il coefficiente di consanguineità di tutte le coppie riproduttrici non dovrà superare il valore di [...]. Al contempo, nessuna unione dovrà verificarsi se gli individui delle suddette coppie possiedono antenati comuni entro le cinque generazioni precedenti.

Si prevede che questo piano d'azione produca risultati vicini all'obiettivo originale nell'arco di [...] generazioni di miglioramento e selezione. Entro questo periodo di tempo, l'Erede sacra narrata dalla profezia sorgerà. Senza fare uso di strumenti rituali, né dovendo sacrificare la propria anima, tale Erede sarà in grado di controllare a piacimento le forze elementali pure e incontaminate, divenendo infine un tutt'uno con il mondo.

Nota: alla luce dell'aumento demografico stimato e dei limiti della capacità di sostentamento ambientale, si prevede che la pratica della riproduzione artificiale diffusa, dopo sette intere generazioni, potrà essere portata a cessazione in maniera graduale e controllata. In seguito, eventuali unioni matrimoniali controllate con stranieri selezionati potranno essere approvate (secondo le norme indicate dal Manuale Tekhneikos I-1012). Si conferma altresì che, una volta assicurata la continuità della civiltà, sarà concesso ai discendenti dell'Estremo Nord il pieno diritto all'autodeterminazione.

...
Protocollo VI: Sfera d'Assemblaggio di Massa e Particelle Orbitanti (sigillata)
Il presente progetto per la costruzione di un congegno Mekhaneikos supremamente avanzato, e non ancora compreso in ogni suo risvolto, è stato supervisionato personalmente da [...]. È stato concepito al fine di ricreare la materia a livello subatomico, o per trasmutare la materia in energia stabile da rilasciare successivamente sotto forma di [...].

Di tutti i congegni Mekhaneikos di alto livello conosciuti risalenti a Iperborea, solo la Sfera d'Assemblaggio di Massa e Particelle Orbitanti (d'ora in avanti denominata "SAMPO") è sopravvissuta fino ai giorni nostri. La sua struttura è rimasta pressoché intatta, il che le ha concesso un immenso significato simbolico. Tuttavia, una valutazione formale condotta dalla Gran Sacerdotessa Reggente e dall'Alta Sacerdotessa Operativa di Mekhaneikos ha determinato che il dispositivo, nella sua attuale forma, non è più operativo. Il modulo di controllo integrato fondamentale al suo impiego è andato perduto durante la caduta di Iperborea, e non può essere replicato con le tecnologie attuali. In assenza del suddetto modulo, risulta impossibile attivare correttamente la SAMPO, e si presume che persino un riavvio forzato risulterebbe inefficace nel ricostruire correttamente il dispositivo (per ulteriori informazioni, si veda l'appendice).

Dopo un'attenta valutazione, si è deciso che il dispositivo sarà sigillato a tempo indeterminato, e non verrà sottoposto ad alcuna rivalutazione della sua fattibilità di attivazione per un periodo pari a [...] generazioni. Nessuno, in assenza di esplicita autorizzazione della Gran Sacerdotessa, potrà infrangere il sigillo onde evitare danni superflui o incidentali al dispositivo.

Nota: l'Alta Sacerdotessa Operativa di Mekhaneikos, Ariapeithea dei Massagetae, ha proposto un protocollo di aggiramento teoricamente attuabile: l'immissione controllata di [...] unità di energia del Regno o in alternativa [...] unità di energia del Regno regolate a una frequenza specifica (consultare il Manuale Mekhaneikos D-503 per valutare la fattibilità di quest'ultima opzione), al fine di aggirare il modulo di controllo e avviare la SAMPO in maniera forzata. Tuttavia, dopo una valutazione formale, si è determinato che il metodo proposto comporta un inaccettabile rischio per la sicurezza, con una probabilità di destabilizzazione del sistema e conseguente [...] oltre [...]. Alla luce di questi risultati, la decisione originale rimane in vigore.

...
Protocollo X: Freccia di Terpikeraunas
L'oggetto del progetto è un dispositivo Mekhaneikos di basso livello dell'era di Iperborea, progettato per la solidificazione di [...] energia del Regno in una forma polimerica semi-cristallina. Una volta stabilizzato, il materiale viene sottoposto a un'accelerazione a spirale [...] ad alta frequenza e in seguito lanciato, purificando un'area designata dalla contaminazione di [...] energia del Regno.

La Gran Sacerdotessa Reggente e l'Alta Sacerdotessa Operativa di Mekhaneikos hanno accertato una possibilità concreta di riprodurre ex novo il dispositivo. La ricostruzione si terrà sotto la diretta supervisione dell'Alta Sacerdotessa Operativa di Mekhaneikos, Ariapeithea dei Massagetae. Il completamento del prototipo è previsto entro [...] trimestri.

Una volta ultimata la riproduzione, l'apparato dovrà essere lubrificato regolarmente a intervalli prestabiliti onde evitare incidenti di sicurezza. (Consultare il Manuale Mekhaneikos D-306 per maggiori informazioni.)
...