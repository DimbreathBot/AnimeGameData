
"Madre, lei ci ha sempre insegnato che la sincerità e l'impegno vengono sempre ricompensati.
Ma coloro che privilegiano la sincerità sono spesso dei bugiardi, e chi è diligente viene sfruttato dagli altri.
Madre... Anche lei era una bugiarda. Perché mai si sarebbe sotterrata qui, altrimenti?
Ed è per questo che devo ringraziarla. Ora comprendo finalmente i suoi veri insegnamenti..."
Prima che un pezzo di legno diventi l'elsa di un'ascia, nulla può pretendere riguardo ai metodi o alla dignità.
Che si tratti di ingombranti vesti formali o di stracci macchiati di grasso e sangue, sono tutti indumenti necessari per elevarsi.

A quei tempi... No, forse anche dopo mille o diecimila anni...
Ci saranno sempre dei giovani che cresceranno troppo in fretta, in una società dove regna la "legge del più forte",
che si nutriranno di sincerità, speranze e sogni, e si trasformeranno in mostri tanto maestosi quanto la città in superficie,
per i quali le due città, sfiorate o meno dalla luce del sole, saranno un munifico terreno di caccia.

"Oh, cielo. Chi sono i tuoi genitori, mia cara? E cosa ti porta qui al Fleuve Cendre?"
Quanto alla nobile fanciulla che si era ritrovata nel Fleuve Cendre... era, naturalmente, la preda più meritevole di essere appesa in cima al caminetto...
"Come le nuvole eclissano la luna, così il terrore oscura il suo bel viso", pensò il mostro.
Ella riconobbe il volto di un mostro, ma non riuscì a fare altro che domandargli come avesse fatto a smascherarla.
"Innanzitutto, non sei per niente brava a mentire. Hai ammesso di non essere di queste parti, giusto?
E mia cara... Sui tuoi vestiti non c'è traccia di fuliggine o di olio per le macchine, e nemmeno una minuscola macchia di sangue..."

"Certo, questa è un'opportunità meravigliosa, da non farsi sfuggire", egli pensò prendendole la mano.
"La ragnatela pende silenziosamente dalle nuvole. Ne approfitterò per infiltrarmi nella più grande delle case.
Una scala che conduce fino al cielo, una chiave che apre le porte di perla...
Non devo permetterle di lasciarmi... Non devo abbandonarla..."

"Leticia, per la tua anima nobile non provo che adorazione."
Mentre pronunciava queste parole, venne travolto da uno strano presentimento, ma continuò comunque a parlare...

...
Ogni cosa si manifesta attraverso dei presagi, e quella era la notte prima della tempesta.
Con fare del tutto atipico, cominciò a esternare i suoi desideri egoistici:
"Leticia, hai mai immaginato...
un mondo con un sole tre volte più luminoso e una terra sconfinata e fertile,
dove le persone sono libere come uccelli, senza differenze, inganni o ruberie?
Un mondo dove potremmo sorvolare campi infiniti, fiumi e laghi, montagne e valli,
fino a trovare un albero su cui costruire il nostro nido, appollaiarci e chiamare casa,
senza venire disturbati da nessuno o turbati da niente?"

Forse pensava ormai che la speranza, un tempo effimera, fosse già svanita come il fumo,
o che fosse stata sepolta in un silenzioso lago di sangue assieme ai suoi compagni.

"Cara Leticia, pensa ai bambini, a quegli alberelli appena germogliati...
Non sarebbero dovuti nascere tra i colpi di cannone, né dovrebbero crescere tra il fango e le acque immonde.
Con cosa dovremmo nutrirli, con lacrime d'ira e patti ripugnanti?
Permetteremo che ereditino dei sogni confusi o una missione con una prospettiva ancora ignota?"

"Ma no, non c'è bisogno di preoccuparsi", pensò. "Tutto è già stato organizzato.
Il nostro futuro... Il mio futuro... è assicurato".
Ancora una volta, percepì quello strano presentimento, ormai familiare.

...
Ormai, aveva smesso da tempo di camminare tra i nobili. Quando gli veniva chiesto il motivo del suo tradimento, rispondeva così:
"Per essere ricompensato con una posizione ancora più elevata, per conquistare la pace per lei e i bambini".
Non ricordava più quale fosse il pretesto e quale la verità.
Poiché, quando un bugiardo racconta una menzogna diecimila volte, persino lui comincia a credere che sia vera.

Così, quando sua moglie gli aveva posto la stessa domanda un'ultima volta, lui non era ancora sicuro di quale fosse la risposta giusta.
Ma si ricordava della promessa che le aveva fatto. Se non altro, loro due avrebbero potuto mantenere il patto iniziale.