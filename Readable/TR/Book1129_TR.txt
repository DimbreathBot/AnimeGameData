Bugün Nasha Kasabası'nda dolaşan öykülere göre usta hırsız bir zamanlar dünyada hiçbir kılığın arkasına saklanmadan özgürce dolaşırmış.
Kraliyet sarayının önündeki soğuk darağacı canını almayı başaramadıktan sonra
yakışıklı yüzünü sonsuza dek saklayacak o gümüş maskeyi takmaya başlamış.
Ancak maskeyi bir defa çıkarmış, o da uç diyarları sarıp sarmalayan zifiri karanlık felaketten sonraymış.

Geçen yüzyıllar boyunca usta hırsızın eylemlerinin arkasındaki sebebe dair sayısız söylenti yayıldı.
Bazıları bunu Snezhnaya'da gerçekleşen acımasız aramalardan kendini korumak için yaptığını söylerken
bazıları da maskeyi cellat tarafından yüzünde bırakılan bazı izleri gizlemek için taktığını söyler.
Bazı öyküler usta hırsızın maskeyi ancak çılgın kalabalığın sevgisinden veya nefretinden sıkıldıktan sonra taktığını söylüyor.
Ölüme yaklaştığı o andan sonra değişmiş, daha ketum ve suskun birine dönüşmüş.

Gerçek her ne olursa olsun usta hırsızın gümüş maskesi onun sembolü oldu.
Uç diyar valisinin sarayındaki sayısız hazineyi çaldığı o müthiş soygundan sonra
usta hırsızın efsanesi yoksul halk için adeta altın bir yağmur oldu ve uykularında onlara birbirinden güzel rüyalar verdi.

"Bir zamanlar tanrılara, efendilerinize dua ettiniz ama hiçbiri duymadı sesinizi."
"Tanrılar da çaresiz çünkü. Biz ölümlüler gibi onlar da ayın altındaki ölümlü dünyada mahsur."
"Korku ve umutsuzluk içinde bağırdılar ama onları da duyan olmadı. Kardeşlerim, tanrılar kurtaramaz kimseyi."
"Bizim gibi onlar da kendilerini bile kurtaramamışlar. Birbirimize acımaktan başka ne geldi elimizden?"

Gümüş maskeli hırsız tanrıları açıkça hor görüyordu, soyluların çaresizce imrendiği içi boş şöhreti küçümsüyordu.
Ketum hırsız için Kuzeyin Çarı da Donuk Ayın Hanımı da onun nefretini ve sessizliğini hak ediyordu.
Ta ki yüksek kuleden ay ışığı yayılana ve hem gümüşü hem de gözlerinden yansıyan iradeyi yakıp kül edene dek...