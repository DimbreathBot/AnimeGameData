— Bouquet di fiori —
Nei matrimoni di Liyue è tradizione che la sposa lanci un bouquet di fiori verso gli ospiti. Si dice che chi sarà così fortunato da afferrarlo godrà di un anno di buona fortuna: chi ha un'attività diventerà più ricco, la fortuna sorriderà ai poveri, le persone senza una propria metà riusciranno a trovarla e gli sposati vedranno la loro vita di coppia fiorire di amore e apprezzamento reciproco, senza mai più abbandonarsi a inutili bisticci per via delle fatiche di tutti i giorni.
Anche se alcune spose usano un bouquet di fiori vero, esistono molte alternative in base al censo della famiglia. I ricchi tendono a usare sfere intessute di seta ricavata dal Fiordiseta, mentre i poveri ne realizzano altre di carta o panni colorati. Ma la tradizione è osservata allo stesso modo in tutta Liyue, nonostante il patrimonio potrebbe differire tra una famiglia e l'altra.
Alcuni dicono che questo costume sia stato in origine adottato dal festival del Ludi Harpastum celebrato nel vicino Regno dei venti di Mondstadt. Altri affermano che le sue origini siano precedenti alla Guerra degli Archon, quando la Dea del sale vagava ancora libera per Liyue. Un tempo stava fianco a fianco dei molti dèi di Liyue, ma la sua natura straordinariamente gentile la vide estromessa dalla Guerra degli Archon, per poi venire brutalmente uccisa da uno dei suoi seguaci.
È probabile che i suoi resti si trovino da qualche parte nelle rovine dell'area conosciuta come "Sal Terrae". Secondo una leggenda i cui dettagli si sono persi nel tempo, in passato distribuiva mazzi di fiori al suo popolo come benedizione. O almeno, se non come benedizione, come piccolo gesto di conforto per scacciare l'amarezza della guerra. A ogni modo, a seguito del suo ritorno agli elementi, è probabile che i suoi seguaci si dispersero per Liyue, portando questa tradizione con loro e insegnandola alla gente del luogo. Gli abitanti di Liyue, essendo un popolo competitivo e amante dei divertimenti, potrebbero quindi averla adattata e arricchita secondo le loro preferenze.
Nonostante si tratti in fondo di una celebrazione gioiosa, i registri di sicurezza dei Milleliti indicano che il lancio dei bouquet di fiori causa diversi feriti ogni anno. Il numero di casi è pressappoco pari a quello dei feriti a seguito di attacchi di mostri.