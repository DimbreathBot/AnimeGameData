
Era l'epoca in cui la luce gelida si era frantumata come uno specchio d'argento, e la luna nuova doveva ancora sorgere.
Fu allora che il grande piano, tramandato attraverso infinite generazioni sin dall'epoca dell'estinzione, raggiunse il suo culmine.

La stirpe, purificata nel corso di migliaia di anni, avrebbe finalmente dato alla luce la Prescelta, destinata a governare l'Elisio.
Le sette luci false del cielo sarebbero cadute ai suoi piedi, e le ossa della terra si sarebbero innalzate per seguirla.
Perché da lei sarebbe nata l'unione col mondo, e da lei si sarebbe ricostruita la prima grande causa.
Questo era il sacro dovere che era stato tramandato alle figlie dell'Estremo Nord. Così era, e così sarebbe sempre stato.

Ma in una notte abbondante di neve e senza luna, la fanciulla scelta per generare l'erede sacra incontrò finalmente il giovane del regno del Nord.
Negli occhi di lui, puri come un lago ghiacciato, ella scorse il riflesso di un'altra parte di sé che non aveva mai visto prima.
Alla sacra fanciulla bastò quell'emozione sconosciuta nei confronti di un giovane ufficiale proveniente da lontano per voltare le spalle al proprio destino.
Per quella nuova sensazione, quella follia chiamata amore, si levò la corona di corna macchiata di sangue e l'abbandonò sul suolo innevato.

La fanciulla senza onore, che aveva tradito la sua stessa gente, alla fine non fu in grado di compiere il proprio destino.
Fu catturata da una spia inviata dal monaco folle per essere riportata nella terra natia che era destinata ad amare.
Ma, guardando dall'alto l'ufficiale caduto ai suoi piedi, sotto il quale si stava formando una pozza purpurea, si portò il pugnale alla gola per un ultimo bacio mortale.

E così, la donna che non era riuscita a generare la sacra erede fu sepolta nel silenzio e nella fretta, e la sua morte impedì la profezia.
Fortunatamente, i capi di ogni generazione si erano da tempo preparati alla fine prematura di una tale fanciulla benedetta.
Lovia, l'allora Gran Sacerdotessa, cercò subito una possibile sostituta tra i parenti lontani.
Ma le due gemelle nate da quella stirpe erano solo un'ombra sbiadita della fanciulla di cui avrebbero dovuto prendere il posto.

Ci sarebbero voluti dei secoli prima della nascita di una bambina altrettanto pura.
Vedendo che la gloria della grande impresa era svanita come rugiada al sole,
la Gran Sacerdotessa con la corona di corna, impazzita per l'angoscia e l'ossessione, ordì un terribile piano.
Perché attendere l'imperversare dei venti per generazioni? Loro erano troppo impure,
e la loro carne e il loro sangue troppo deboli per generare la radiosità del vero chiaro di luna... Dopotutto, la benedizione della Luna gelata aveva indugiato debolmente in tutt███!
Allora, bisognava lasciare che ███ ne purificasse ███!

Pertanto, in nome dell'ineffabile chiaro di luna, la sacerdotessa compì un atto talmente blasfemo
da lasciare inorridita persino la Signora della Luna gelata.