Bu kilimi Gece Rüzgarının Ustaları kahramanı Sanhaj Kompore'nin dokuduğu söyleniyor. Kısa ve tuhaf bir kilim, yaşlı şamanların çoğu bunu bir şaka olarak görür geçer. Bu kurnaz kahramanın hayatı boyunca anlattığı sayısız şaka gibi bu kilimin rengi de ay ışığının karanlığını andırır. Bazıları bu rengin kullanılan ipliklerden kaynaklandığını, bazıları da bu kutsal dokunuşu elde etmek için obsidiyen ve siyah deniz kabuklarını toz haline getirip onları karıştırdığını söyler.
Uzun, uzun zaman önce Gece Rüzgarının Ustalarının arasında Kompore adında kurnaz bir hırsız vardı. Düzenbazlık ve hırsızlıkta becerikli bu kişi, avantaj elde etmek için kurnazlığa ve kaba kuvvete başvurmasıyla kabilede nam salmıştı ama Sanhaj adında dürüst bir kardeşi vardı.
O kadim zamanlarda Kesişen Yolların Efendisi hâlâ ölümlülerin arasında yürüyor, altı kabilenin üyelerine uyku veya ölümün lütfunu bahşederek onlara yer altı dünyasına giden yolda rehberlik ediyor ve onların ruhlarını büyük siyah nehrin içine akıtıyordu. Kendisi Gece Diyarının efendisiydi, hem "Cadı Doktor Baba" hem de "Rüya Diyarı Ana" olarak bilinirdi. Efsanelere göre, büyük siyah nehrin sonunda küçük bir şaraphane inşa etmiş ve orada mayalanan mantar şarabını içerek herhangi bir kişinin kaderini rüyalarında görebiliyormuş.
"Bu yetenek bende olsaydı tıpkı kabilemizin kadim kahinleri gibi kaderi önceden görüp bu dünyanın altında yatan gerçeği keşfedebilir miydim?"
Hırsızın gözleri etrafı taradı ve kendi kendine düşünmeye devam etti.
"Öyle olsaydı gizli bilgiler ve yasak hayallerden ne kadar kazanırdım? Bu hazineleri kullanarak ne tür pazarlıklar yapabilirdim?"
Kurnaz Kompore avuçlarını ovuşturdu ve sinsi planını tasarlamaya başladı.