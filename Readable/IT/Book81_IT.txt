Valle Dadaupa, Mondstadt: studio sulle diversità culturali tra gli Hilichurl

La tribù dei Carnari adora i banchetti. Hanno costruito un recinto per allevare cinghiali al centro del loro insediamento e incaricato un porcaro di sorvegliarlo. Su un fornello naturale realizzato con Melmoso di Pyro cucinano dello stufato di cinghiale in un'unica grande pentola dalla quale ogni membro della tribù si serve in base alle proprie necessità.
La caratteristica più sorprendente di questa tribù è la grande arena per i combattimenti. Coloro che vi mettono piede accettano tacitamente di scontrarsi con un avversario, e coloro che ne vengono espulsi a seguito di una sconfitta vengono derisi dall'intera tribù.

La tribù dei Dormienti è prona a dormire a ogni occasione. Si sono costruiti un ambiente particolarmente invitante al sonno, formato da semplici capanne di legno che hanno per letti delle soffici pellicce. Sono la tribù di Hilichurl più astuta e infida e la loro capacità mentale superiore alla media può forse essere attribuita alla migliore qualità del loro sonno.

Le pratiche della tribù dell'Eclisse sono le più occulte di tutta Mondstadt. Non interessano loro né la mente né i muscoli, bensì il potere occulto. Diversamente dai poteri elementali adorati dai loro simili, l'oggetto della loro venerazione è un rozzo simbolo che pare rappresentare un'eclissi di sole. I loro sciamani sono più potenti di quelli delle altre tribù. Al centro del loro insediamento, gli altri membri della tribù hanno eretto un trono maestoso per lo sciamano più formidabile di tutti, colui che li guida.