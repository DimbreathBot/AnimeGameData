—Jueyun Karst - Qingyun Peak—
ฉันจะเขียนนำไดอารี่การผจญภัยของฉันด้วยการเขียนเตือนตัวเอง ไม่นานมานี้ฉันมักจะค้นพบว่าตัวเองเก็บไดอารี่ไว้ไม่เป็นที่ ทุกครั้งที่รู้สึกว่าอยากจะเขียนมัน... Roald นายต้องรู้จักระวังให้มากกว่านี้ได้แล้วนะ!

หลังจากปีนอยู่นานจนไม่รู้ว่าจะไปจบที่ตรงไหน แต่ในที่สุดก็ได้ไปถึงยอดของมันจนได้ ฉันถูกล้อมรอบไปด้วยทะเลเมฆขาวโพลน มองลงไปแล้วก็คิดว่ามันเป็นไปไม่ได้เลย ที่จะบอกว่าก่อนขึ้นมาฉันมองสถานที่อันสูงส่งของเซียนแบบนี้จากตรงไหน

นอกจากต้นไม้รูปร่างประหลาดสองสามต้นแล้ว ก็แทบจะไม่มีสัญญาณของสิ่งมีชีวิตอยู่บนยอดผาแห่งนี้เลย บางครั้งก็จะมี Lapis Glede ส่งเสียงร้องแหลม ก่อนจะพุ่งลงไปในทะเลเมฆและหายไปจากสายตา จากตรงนี้ขึ้นไปเป็นที่อยู่ของเหล่าเซียน แต่ก่อนที่จะมุ่งหน้าขึ้นไปต่อต้องจัดการกับปัญหาเครื่องมือปีนเขาที่ใกล้จะพังซะก่อน แถมระหว่างที่ปีนขึ้นมาก็ได้แผลหินบาด แผลถลอกบ้างตามทาง มีชาวไร่ใจดีให้น้ำมันมาใช้ทาตอนที่เพิ่งมาถึง Jueyun Karst ด้วย ถึงมันจะแสบเอาเรื่อง แต่ก็ได้ผลดีจริง ๆ

ยอดผายามราตรีไม่ได้มีสิ่งสบายสักเท่าไหร่ สายลมหนาวที่พัดโหมเสียดแทงเข้าไปถึงกระดูก มันยากมากที่จะหาที่หลบมันได้พ้น เพราะมันก็จะหาหนทางเข้ามาถึงตัวคุณได้แม้จะมีเพียงช่องเล็กน้อยของเต็นท์ก็ตาม ไม่มีทางที่คุณจะทำให้กองไฟติดอยู่ได้ท่ามกลางอากาศเช่นนี้ การจะได้มีคืนที่ดีบนนี้คือฝันไปได้เลย สงสัยมากเลยว่าเหล่าเซียนที่อยู่บนยอดเขาแบบนี้ จะรู้สึกเหงาและเปล่าเปลี่ยวบ้างรึเปล่าที่ต้องเจอแต่ลมที่หนาวยะเยือกเช่นนี้เสมอมา?

ท้ายที่สุดของค่ำคืนที่หลับไม่ลงนี้ ฉันได้เห็นดวงจันทร์ดำดิ่งลงไปในทะเลเมฆ ฉันหันมาตรวจดูสัมภาระว่าทุกอย่างยังเรียบร้อยดีหรือไม่ ก่อนที่จะออกเดินทางไปยังยอดเขาในเวลารุ่งสางเพื่อจะได้ไปถึงที่พำนักของเหล่าเซียนทั้งหลาย หวังว่ามันจะสูงพ้นเมฆฝนไปอีกนะ