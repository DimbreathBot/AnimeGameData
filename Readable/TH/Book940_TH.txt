ประตูหินออบซิเดียนของมังกรผู้ทรงปัญญาจึงปิดลงด้วยประการฉะนี้ และ Maawe ก็ต้องกลับไปด้วยความผิดหวัง
ตอนที่ลงจากเขา เพราะอยู่ห่างจากผืนดินที่อุดมไปด้วยโฟลจิสตัน Monetoo ที่อยู่เคียงข้างมันมาตลอดจึงสูญเสียแสงสว่างและไออุ่นไป กลายเป็นสีขาวซีดราวกับขี้เถ้า เสียงเพลงก็ค่อย ๆ ไกลออกไปและเลือนรางเต็มที
Maawe ทั้งสิ้นหวังและเสียใจ รีบหาทางช่วยเหลือเพื่อนของตน แต่ประตูหินออบซิเดียนของมังกรผู้ทรงปัญญา ได้ปิดตายไปเสียแล้ว ไม่ยอมเหลียวแลเด็กน้อยร่วมเผ่าพันธุ์ของตนแม้แต่น้อย
"...โปรยฉันไว้ในสระกำมะถัน และฝังฉันไว้ในบ่อที่เย็นเยียบ..."
Maawe ได้ยินเสียงของ Monetoo ซึ่ง Monetoo นั้นพูดไม่ได้ แต่ Maawe ไม่รู้เรื่องนี้ ดังนั้นมันจึงตัดสินใจจะทำความปรารถนาของคู่หูให้เป็นจริง
ไม่รู้ว่า Maawe เดินมานานแค่ไหน ไม่รู้ว่ามองทะลุภาพลวงตามากี่ครั้ง และไม่รู้ว่าผ่านเส้นทางที่อันตรายถึงชีวิตมามากแค่ไหน ในที่สุด Maawe ก็มาถึงดินแดนแห่งน้ำพุร้อนที่เต็มไปด้วยกำมะถัน ในเวลานี้ บริเวณนี้ไม่เหมาะที่สิ่งมีชีวิตจะอาศัยอยู่ เพียงแค่เข้าใกล้ก็จะถูกพิษกำมะถันแผดเผา และถูกน้ำกรดอันร้อนระอุกลืนกิน
แต่ที่น่าอัศจรรย์ก็คือ เมื่อ Maawe โยนร่างของคู่หูลงไปในสระกำมะถัน น้ำกรดที่เดือดพล่านก็แปรเปลี่ยนเป็นน้ำพุใสสะอาด
และกวีคนแรกของเผ่าเรา ก็ถือกำเนิดขึ้นจากน้ำพุใสสะอาดนี้เอง ดังคำกล่าวของชนเผ่า Meztli ของเราที่ว่า "กวีและนักร้องถือกำเนิดจากกำมะถัน" เพราะภาษาของพวกเขาทั้งร้อนแรงและแทงใจคน
ด้วยเหตุนี้ ทำให้ Maawe น้อยได้สร้างน้ำพุร้อนแห่งแรกของดินแดน Natlan ขึ้นมา
และด้วยเหตุนี้เอง ทำให้ Maawe ตั้งรกรากอยู่ที่น้ำพุร้อน แขนขาและกรงเล็บของมันเปลี่ยนเป็นครีบเพรียวบางสวยงาม ร่างกายที่ผอมแห้งแปรเปลี่ยนเป็นร่างกลมมน และกลายเป็น Koholasaurus ตัวแรกสุด
แน่นอนว่า Maawe ไม่ได้ลืมคู่หูของมัน ไม่สิ มันจะลืมเพื่อนรักที่ร่วมผจญภัยไปกับมันได้ยังไง?
Maawe ได้ถ่ายทอดบทเพลงทั้งหมดที่มันได้ฟังและเรียนรู้มา ให้แก่มนุษย์ที่เกิดขึ้นมาในน้ำพุใส ใช่แล้ว มนุษย์เหล่านี้ก็คือบรรพบุรุษของพวกเรา และบทเพลงที่ชนเผ่า Meztli ของเราได้รับสืบทอดมา ก็คือเสียงสะท้อนอันมีที่มาจากยุคโบราณนั่นเอง