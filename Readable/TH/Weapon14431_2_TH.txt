
นั่นคือยุคที่ธงของชนเผ่ายังไม่ถูกปกคลุมด้วยธุลีขาว และพันธสัญญายังมิได้สูญสิ้นสีสันไป
ผู้ปกครองคนใหม่ของเมือง Cinder ยังไม่ได้กุมอำนาจสูงสุด และแผนการที่จะทรยศต่อคำสาบานนั้นยังไม่ได้ถูกคิดขึ้นมา
ผู้กล้าฝาแฝดที่เคยพึ่งพาอาศัยกัน กลับเริ่มแตกแยก เพราะจุดยืนที่ต่างกันของพวกเขา

แม้พวกเขาจะเกิดมามีสายเลือดเดียวกัน และเคยเดินบนเส้นทางเดียวกับผู้ที่ถูกฝังไปพร้อมกับเพลิงปฐมกาล
ในสายตาของนักรบที่หมกมุ่นอยู่กับการแก้แค้น พวกมังกรนั้นยังคงแตกต่างจากช่างหลอมไฟผู้นั้น
แม้ว่าเขาจะไม่เคยคัดค้านคำสั่งสอนของผู้กล้าอย่างเปิดเผย แต่ความเกลียดชังของเขาที่มีต่อมังกรนั้นก็เป็นที่ทราบกันดี
และเพราะเหตุนี้ ผู้ปกครองเมือง Cinder จึงได้ออกคำสั่งให้ตามล่ามังกรชั่วร้ายที่หลบหนีไป
บรรดาผู้กล้าที่ยังคงรับใช้สหพันธ์ในเวลานั้น มีเพียง Ahpub เท่านั้นที่ตอบรับคำสั่ง
ในนามของหัวหน้าเผ่า เขาได้นำนักรบจำนวนนับไม่ถ้วนจากเผ่าผองสรรพสิ่ง เดินทางมายังเหมืองแร่แห่งนั้น
และขอให้ผู้ปกครองแห่ง Nanatzcayan นำ "อสูรร้ายที่ซ่อนตัวอยู่ในภูเขา" ออกมา เพื่อหลีกเลี่ยงการปะทะกำลังกัน
หลังจากเผชิญหน้ากันอยู่หลายวัน ผู้กล้าผู้มีอารมณ์ฉุนเฉียวจึงเชิญน้องสาวแท้ ๆ ของตนไปยังสถานที่ที่ได้พบกันอีกครั้ง เพื่อพูดคุยกัน
และพยายามใช้คำพูดที่จริงใจ โน้มน้าวให้อีกฝ่ายหวนนึกถึงคำสาบานในวันนั้น แต่ทว่า...

"โง่เง่าจริง ๆ... โง่จนเกินเยียวยาแล้ว! ควันจากไฟหลอมทำให้จิตใจของเจ้ามืดบอด จนลืมความแค้นในอดีตไปแล้วหรือไง?"
"กฤษฎีกาของราชาองค์ใหม่ประกาศออกมาแล้ว หรือว่าเจ้าจะปกป้องอสูรร้ายจอมอำมหิตพวกนั้น แล้วทรยศต่อคำสาบานของสหพันธ์และของเรางั้นหรือ?"

"เจ้ากับทรราชเมือง Cinder นั่นต่างหากที่ทรยศต่อคำสาบาน พี่ชายผู้โง่เขลา... เจ้ายังจำคำสั่งสอนของผู้กล้าได้อยู่หรือไม่?"
"หากเจ้ายืนกรานที่จะทำร้ายมังกรพวกนี้ที่ไม่ได้มีความขัดแย้งอะไรกับโลกนี้เลย ... Nanatzcayan จะถือว่าเจ้าเป็นศัตรูที่ทรยศต่อสหพันธ์"
"พี่ชาย พี่ชายผู้โง่เขลาของข้า... สิ่งที่พี่แสวงหานั้นไม่ใช่การแก้แค้นอีกต่อไปแล้ว พี่ก็แค่ต้องการสนองความกระหายเลือดของตัวเองเท่านั้น"

คำพูดที่ค่อย ๆ ทวีความรุนแรงและแสงจันทร์ที่ยิ้มเยาะพวกเขาได้พรากสติสัมปชัญญะสุดท้ายของเขาไป พร้อมกับโทสะที่แผดเผา
ผู้กล้าที่เคยต่อสู้กับมังกรยักษ์ในอดีต กลับชักดาบที่เอวออกมาจ่อคอญาติสนิทของเขา
เดิมทีเขาตั้งใจจะใช้วิธีนี้เพื่อข่มขู่อีกฝ่าย หมายจะให้ผู้นำแห่งเหมืองแร่ผู้เงียบขรึมคนนี้ เชื่อฟังคำสั่งของราชาองค์ใหม่
หากแต่สีแดงฉานที่ฉีดพุ่งออกมา กลับยุติการทะเลาะเบาะแว้งทั้งหมด เหลือเพียงเสียงคร่ำครวญด้วยความสิ้นหวัง
ณ ปลายทางของเส้นทางแห่ง "พลัง" และ "พร" ผู้กล้าอุ้มญาติสนิทของเขาไว้ในอ้อมแขน ก่อนจะเดินเข้าสู่เปลวเพลิง

ท้ายที่สุดไฟแห่งความขัดแย้งระหว่างชนเผ่าก็ไม่ได้ถูกจุดขึ้น มันได้สงบลงพร้อมกับการหายตัวไปของหัวหน้าเผ่าทั้งสอง
ราชาที่แสร้งทำเป็นยกโทษให้กับเหล่ามังกร ได้ส่งทูตไปเกลี้ยกล่อมให้ทางหุบเขา และดินแดนอันอุดมสมบูรณ์ มอบอำนาจให้กับสหพันธ์ชั่วคราว
จนกระทั่งเผ่าใหญ่ทั้งสองได้เลือกหัวหน้าเผ่าคนใหม่ และนำธงแห่งเกียรติยศกลับคืนสู่เผ่า
ขณะเดียวกันก็แอบจดจำชื่อของผู้ที่ปกป้องเหล่ามังกรเอาไว้ แล้วรอคอยโอกาสที่เหมาะสมเพื่อปลิดชีพพวกกบฏ
และ Sakkuk ที่ได้รับการแต่งตั้งเป็นผู้แทนเผ่าในเวลาต่อมา ก็ยังไม่รู้ว่าเส้นทางที่โชคชะตากำหนดไว้ให้เธอนั้นเป็นอย่างไร...

แม้แต่ทรราชที่วางแผนอย่างรอบคอบ ก็ยังไม่อาจคาดเดาได้ว่า อุปสรรคที่ขวางกั้นเส้นทางสู่อำนาจนั้น จะถูกกวาดล้างได้อย่างง่ายดายปานนี้
และในขณะที่เขากำลังสุขระคนเศร้าอยู่นั้นเอง ผู้สืบทอดรุ่นเยาว์แห่งเผ่าวงศ์ปีกบุปผาก็ได้มอบความลับอีกอย่างหนึ่งให้แก่เขา...