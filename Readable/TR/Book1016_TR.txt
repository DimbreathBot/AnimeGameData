Sanhaj her ne kadar abisinin hain planını kabul etmiş olsa da kendisi dürüst bir insan olduğundan Kesişen Yolların Efendisi'ni kandırma fikri onu endişe ve ızdıraba boğuyordu. Bundan ötürü ki yatağında kabuslarla kıvrandığı bir gece abisinin planını ifşa etti.
Rüya Diyarı Ana, gecenin karanlığı gibi simsiyah ellerini uzatarak dürüst Sanhaj'ı kucakladı ve onu alnından öptü. Sessiz ve karanlık bu rüyada Sanhaj'ın kabahatlerini çoktan affetmişti. Hatta dürüstlüğünü ödüllendirmek için kazanında yaptığı gizemli mantar şarabını obsidiyen bir kadehe doldurup ona verdi.
Ancak tam o anda Kompore, erkek kardeşinin çadırına dalıp uyuyan kardeşinin boynuna bir ip geçirdi. Kardeşinin Kesişen Yolların Efendisi'ne planı açık edeceğini uzun zamandır biliyordu.
Sanhaj, rüyaların efendisi onu uyaracak vakti bulamadan abisi tarafından öldürüldü. Mantar şarabıyla dolu obsidiyen kadeh Sanhaj'ın elinden kayıp düştü, üzerine dökülerek göğsünü ve boynundaki kanlı ipi lekeledi.
Bu büyük suç, Sanhaj'ın ölümüyle kahrolan Kesişen Yolların Efendisi'ni çok öfkelendirdi. Sinsi Kompore'yi hemen lanetledi: Sanhaj'ın mutsuz ruhu onun içinde yeniden doğacaktı ve kaderinde yazılı olan her şeyi ona söyleyecekti. Ama o günden sonra, kandırdığı ve öldürdüğü herkes sonsuza dek hafızasına kazınacak ve söylediği her yalanı Sanhaj kulağında bin kere tekrar edecekti. Kompore, mantar şarabını içerek gücünü elde etti ama asla kurtulamayacağı bir günah ve lanetle lekeledi kendini.
Ve böylece Kompore'nin yeni bir ismi oldu: "Sanhaj Kompore". Çok uzun bir zaman sonra, Tenoch vahşi ve zifiri karanlığın taşkınına karşı kahramanları topladığında Sanhaj Kompore nihayet bir kurtuluş fırsatı buldu... Ama bu başka bir hikayenin konusu. Haha, birçok kabile üyesi o önemli savaştan sonraki zifiri karanlık gecede Sanhaj Kompore'nin sinsi gülüşünü gördüğüne göre... Bu hikaye muhakkak Sanhaj Kompore'nin şakalarından veya bilmecelerinden biri olmalı.