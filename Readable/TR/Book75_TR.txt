-Keşiş-
Jueyun Gölü'nün taş ormanı, tüm yıl boyunca sisle kaplı olan gizemli bir yerdir. Otacılar, Adeptuslar ve kötü ruhlarla ilgili çok sayıda mit ve efsane anlatır.
Bir zamanlar şifalı bitkilerin dağıtımını araştırmak için Jueyun Gölü'ne giden Qiangu adında bir bitki satıcısı vardı. Bir grup haydut onu gizlice dağlara kadar takip etti. Gecenin karanlığının çökmesini bekledi ve onu hazırlıksız yakalayıp ona saldırdı. Bitki satıcısı bilincini kaybederek yere düştü. Haydutlar mallarını çalmış, onu tepeden tırnağa bağlamış ve vadide yalnız bırakmıştı.
Gecenin ilerleyen saatlerinde bitki satıcısı nihayet uyandı. Onu bağlayan iplerden kurtulmaya çalıştı ve haykırarak yardım istedi. Ancak uçsuz bucaksız dağlar ona yanıt vermedi. Kendi zavallı haykırışlarının yankıları dışında, dağdaki sık ormandan sadece ürken kuşların soluk feryatları duyuluyordu.
Qiangu umutsuzluğa kapıldı ve üzülerek iç çekti. Tüm umutlarının tükendiğini düşündüğü bir anda, dağların ardından kuşların feryatlarını ve rüzgarın uğultusunu dindiren bir ses duyuldu.
"Kalk!"
"Kalkamıyorum!" Bitki satıcısı gözyaşları içinde cevap verdi. Ağlaması, gecenin karanlığında sinsi sinsi gezinen tilkiyi ürküttü. Vücudunu gererek yeniden kurtulmayı denediğinde, bu kez iplerin gevşediğini fark etti.
Bitki satıcısı ayağa kalktı. Ayağa kalktığı anda bu gibi durumlarla karşılaşanların minnettarlıklarını duymaya alışkın olan sahipsiz ses, hiç duraksamadan onunla tekrar konuştu:
"Tırman!"
Qiangu, kendisine emredildiği gibi ufuk doğuda görülmeye başlarken dolambaçlı toprak yolu takip ederek dağa tırmandı. Zirvede bir uçurumun üzerinde büyüyen bükülmüş ve solmuş bir çam gördü. Dalları, gökyüzüne ulaşmaya çalışıyormuş gibi kenarlara uzanmıştı. Dallardan çıkan hafif ses, dikkatini onlardan sarkan iplere çekti. Bir ucunda önceki gece ona saldıran haydutlar asılıydı, kendisini bağladıkları gibi onlar da tepeden tırnağa bağlanmışlardı.
Sonra önceden sesini işittiği yaşlı adamı gördü. Saçlarına ve sakalına kar gibi aklar düşmüştü, tuhaf biçimli bir kayanın üzerinde, sanki o kaya onun tahtıymış gibi oturuyordu. Yaşlı adam, Qiangu'nun perişan görünüşüne baktı ve eşyalarını ona olduğu gibi geri vermeden önce yüzünde haylaz bir gülümseme belirdi.
Qiangu, yaşlı adama nereli olduğunu sordu. Yaşlı adam ise ona bu dağlara ait olduğunu, adım attığı her yerin evi, başını koyduğu her yerin ise yatağı olduğunu söyledi. Qiangu, yaşlı adama duyduğu minnetle defalarca kez teşekkür etmeye çalıştı ama yaşlı adam her seferinde reddetti. Uzun bir tartışmadan ardından, bir gün Qiangu'nun kızının düğününe katılıp ona düğün hediyesi verebilmek için sadece tek bir Mora aldı.
Bu olaydan sonra Qiangu'nun dükkanı giderek ünlenirken, varlıklı bitki satıcısının namı da her yere yayıldı. Bazıları, onun büyük bir servet kazandıktan sonra yaşlı adamı aramak için Jueyun Gölü'ne döndüğünü ancak terk edilmiş birkaç çadır ve boş şarap şişeleri dışında hiçbir şey bulamadığını söylüyordu. Bazıları ise yaşlı adamın Yaoguang Sahili'nde madenci kılığına girdiğini ve uçurumlar arasında bir rüzgar gibi dolaştığını iddia ediyordu. Diğerleri, onun zamanını denizde mahsur kalanları kurtararak geçiren bir balıkçı olduğuna emindi. Herkes farklı bir hikaye anlatsa da yaşlı adamın adını bilen kimse yoktu.
Ne yazık ki ilerleyen yaşı ve kötüleyen sağlığı nedeniyle Qiangu hayatının karanlık günlerini yaşarken, sevgili kızı hâlâ evlenmemişti. Belki de dağda tanıştığı yaşlı adamın düğün şölenine katılacağı gün gelecekti ama Qiangu, o günün çok uzak bir gelecekte olduğunu düşünüyordu.