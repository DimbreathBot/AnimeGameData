...

Aj Awaj K'umilal Kan บุกเข้ามาในห้องทดลองของข้าด้วยความโมโห แล้วซักถามว่าข้าเป็นคนถ่ายทอดวิธีใช้โฟลจิสตันให้มนุษย์หรือเปล่า ข้าจึงใช้ Quenepa Berry ปลอบให้เขาใจเย็นลง แล้วค่อย ๆ ถามถึงเหตุการณ์ที่เกิดขึ้นโดยคร่าว ๆ

จากคำบอกเล่าของเขา ดูเหมือนว่าจะมีชุมชนของมนุษย์แห่งหนึ่งใกล้กับ Q'umqaraq'aj ไม่รู้ว่าครอบครองพลังแห่งโฟลจิสตันได้อย่างไร แถมเริ่มขยายตัวออกไปแล้วด้วย ในช่วงสามเดือนที่ผ่านมา พวกเขากวาดล้างหมู่บ้านไปแล้วกว่า (...) แห่ง สังเวยชีวิตของผู้คนราว (...) คน และ (...) ถูกทิ้งลงแม่น้ำ ซึ่งมากมายจนปิดกั้นกระแสน้ำเชี่ยวของแม่น้ำ Tz'alam หัวหน้าเผ่าของพวกเขาอ้างตนว่าเป็น "ผู้สืบทอดของ Chaac" ประกาศว่าจะยุติยุคสมัยของมังกร และรวบรวมชาว Natlantea ไว้ภายใต้ธงผืนเดียวกัน Ix Roq'ratik'obala' Ka'alahun ใช้เวลาเพียง 2 วัน ในการคลี่คลายความจลาจลให้สงบลง ผู้พิชิตที่จองหองนั่นถูกนางสนมที่เขารักที่สุด ซึ่งเป็นคนที่เขาลักพาตัวมาเอง จับกดน้ำตายในห้องอาบน้ำ ชนเผ่าที่ไร้ซึ่งผู้นำ ก็ตกอยู่ในสงครามกลางเมือง แตกแยกและล่มสลายไปในที่สุด แต่ความลับของโฟลจิสตันก็ยังคงแพร่กระจายออกไป และดูเหมือนว่าในตอนนี้ จะไม่สามารถหยุดยั้งไว้ได้อีกแล้ว

"ชิ หากไม่ใช่ฝีมือของผู้นำที่มีใจเมตตาจนไร้เขี้ยวเล็บอย่างเจ้าละก็ พวกที่หักหลังและทำเรื่องโง่งมเช่นนี้ เห็นทีก็คงเหลือเพียงแค่..."

Awaj พูดประโยคหลังไม่จบ ทำได้เพียงบ่นพึมพำเช่นนั้นแล้วก็เดินกลับไป เขาเองก็คงไม่ได้ใส่ใจที่มนุษย์สามารถเรียนรู้การใช้โฟลจิสตันได้เท่าไรนัก แต่สิ่งที่ทำให้เขาฉุนเฉียว คงเป็นเพราะการใช้มันอย่างหยาบ ๆ จนทำให้การวิจัยของเขาเสื่อมเสียเท่านั้นเอง

แต่ข้ากลับค้างคาใจ ข้าเองก็นึกไม่ออกว่าเหตุใด Kukulkan (เพราะนอกจากเขาแล้ว ก็คงไม่มีใครทำเรื่องโง่เง่าเช่นนี้) ถึงได้นำโฟลจิสตันไปมอบให้กับมนุษย์ ข้าก็พอจะเข้าใจว่าเขาไม่ชอบที่ผู้ทรราชจากนอกฟากฟ้า นำพาสิ่งมีชีวิตเล็กจ้อยเหล่านี้มาที่นี่ แต่ข้าก็ไม่เข้าใจเช่นกัน ว่าเหตุใดเขาจึงเลือกใช้วิธีเช่นนี้ ชักนำให้พวกเขาหันมาทำลายล้างกันเอง วิธีนี้ก็ไม่ต่างอะไรกับการยื่นมีดที่ขึ้นสนิมให้ทารกที่กำลังร้องไห้เลย โหดร้ายและอำมหิตเกินกว่าจะรับได้... นอกจากความทุกข์ทรมานและการล้มตายที่เพิ่มขึ้นแล้ว เขายังหวังจะได้ผลลัพธ์แบบไหนกันอีก?

...

ข้าแอบไปพบกับ Kukulkan เป็นการส่วนตัว แล้วถามเขาตรง ๆ ว่ามีจุดประสงค์อะไรกันแน่

เขายังคงทำตัวเหมือนแต่ก่อน วางท่าทางหยิ่งทะนงราวกับผู้ลึกล้ำเกินหยั่งถึง น้ำเสียงเย็นชา ปฏิเสธข้อกล่าวหาทั้งหมด หาว่าข้าไม่ได้รู้สึกว่าเรื่องนี้กระทบต่อผลประโยชน์ของเผ่าพันธุ์เลยสักนิด เพียงแค่อยากฉวยโอกาส เพื่อช่วงชิงอำนาจให้มากขึ้น จึงเลือกที่จะฟังคำใส่ร้ายที่ไร้สาระเหล่านี้ก็เท่านั้น ข้าโมโหจนหลุดหัวเราะออกมา แม้แต่ Quenepa Berry ยังไม่อยากจะกินเลยด้วยซ้ำ หลังจากเถียงเขากลับไปไม่กี่คำ ก็เดินกลับในทันที

เขาก็เป็นซะอย่างนี้ ดูแคลนเผ่าของตัวเอง เยาะเย้ยสายเลือดเดียวกัน ไม่เคยบอกความคิดของตัวเองกับมังกรตนอื่น ๆ แต่กลับโกรธเคืองที่พวกเขาไม่เข้าใจเขา แต่ถ้าไม่ยอมพูดความในใจออกมา แล้วใครจะไปเข้าใจว่าจริง ๆ แล้ว เขาตั้งใจจะทำอะไรกันแน่?

ราชาทรงเมตตาเขาเกินไปในทุกเรื่อง เลยทำให้เขาไม่รู้แม้กระทั่งว่าอะไรผิดอะไรถูก เพราะไม่ว่าจะถูกหรือผิด ราชาก็จะทรงตอบรับด้วยความอ่อนโยนเสมอ และด้วยเหตุนี้เอง เขาจึงยิ่งรู้สึกไม่มั่นคง... ไม่ว่าเขาจะก้าวเดินไปในทิศทางใด สิ่งที่เห็นก็มีเพียงแสงนุ่มนวลเช่นเดิม จนไม่รู้ว่าตัวเองกำลังเดินอยู่บนเส้นทางแบบไหนกันแน่ ความสงสัยที่เขามีต่อพี่น้องร่วมเผ่า แท้จริงแล้วก็คือความสงสัยที่มีต่อตัวเขาเองนั่นแหละ

ข้าเห็นใจเขาเหลือเกิน