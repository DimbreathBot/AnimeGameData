İzin Günleri Kaydı

Yerlilerin zevk bahçesini inşa etmeleri için işe alındığı gün, köleler ve hizmetçiler de işe alındı.
Zafer Ruhu Parvezravan'ın emriyle ve Al-Ahmar'ın lütfuyla, kumaşların üretimi için atölyeleri en yüksek hızda çalıştırabildik.

İsyanların önlenebilmesi için köleler yeterince beslenmeli, giydirilmeli ve günlük eğlenceler sağlanmalıdır.
Beklenmedik sorunlarla başa çıkabilmek adına savaşan köle, asker ve hekim kadroları doldurulmalıdır.
Atölyelerde dükkan, yatakhane, revir, içki dükkanları ve mezarlıkların olmasını ve ayrıca köleler için bir ayrıcalık olarak her yedi günde bir serbest güreş müsabakalarının yapılmasını sağlamalıyız.
Kölelerin yeterince dinlenebilmeleri ve hastalıkların veya sivrisineklerin ürememesi için kölelerin bulunduğu odaların ferah ve havalandırılmış olmasını sağlamalıyız.
Saçlarını makinalara kaptırmasınlar diye, tüm kölelerin uzun saçlarını kestirdiklerinden emin olmalıyız.
Kölelere, çalıştıkları süre için gümüşle ödeme yapılmalıdır. Herhangi bir köle iş karşılığında herhangi bir ücret almamayı seçerse, 100 günlük bir sürenin sonunda kendilerini kölelikten azat ettirebilir ve sivil olabilirler.
Her bir denetleme memuru, ücretleri rütbeye göre ödemeli ve kölelikten azat edenlerin kaydını tutmalıdır.

Pınarın gücü sonsuzdur ve atölye hiç ara vermeden çalışır. Buradaki bir gün, bir kölenin çıplak elleriyle yüz gün çalışmasına bedeldir ve baştan savma çalışma gibi bir risk yoktur.
Bunların hepsi, güç pınarlarını kendi topraklarına saçılmış tohumlar gibi yayacak olan Zafer Ruhu Parvezravan'ın sevgisi ve bilgeliği sayesindedir.
Tohumların filizlendiği her yerde köleler azat edilecek, ondan sonra kendi kendilerini beslemeleri sağlanacak. Sarı kumlar, tıpkı çölde bir vaha gibi ekili tarlalara dönüşecek.

Uçan mekiklerdeki çürükleri her saat izlemek üzere yeteneklileri gönder.
Tekstil desenlerinin güzelliğine karar vermek üzere akıllıları gönder.
Güç pınarlarının azalıp azalmadığını gözlemlemek üzere en dikkatlileri gönder.
Kalan köleleri ise yaprakları ezerek boya yapmaya ve çimenleri dokuyarak kumaş yapmaya gönder.
Köleleri gün doğumunda kaldırıp kuşlar gibi çalışmaya ve gün batımında da yatıp yıldızlar ve ay gibi dinlenmeye teşvik etmesi için hizmetçi gönder.
İlk kumaş parçasının dokunmasından üç bin parça giysinin tamamlanmasına kadar olan süre otuz günü geçmemelidir.

İhmalkarlığın nedenlerini iyice kazı,
Kazı ki, sonraki nesiller bu tür akılalmaz davranışları bilsinler
ve en umursamaz işçiler bile tetikte kalıp daha fazla iş istesinler.

1. Gün
Etta adlı hizmetçi, evinin pencerelerini kapatmayı unuttuğunu ve dizlerine kadar kuma gömüldüğünü söyledi. Bu durumda şarkı söyleyemeyeceğini belirterek bir günlük izin aldı.

7. Gün
İki kişinin başına güneş geçti, bir günlük izin aldılar.

10. Gün
Etta adlı hizmetçi, 300 günden fazla süredir dışarıda bekleyen kirli suyu içtiğini, karnında ağrılar olduğunu söyledi. Şarkı söyleyemeyeceğini belirterek bir günlük izin aldı.

14. Gün
Uçuşan tozlar bir kişinin boğazına kaçtı, bir günlük izin aldı.

18. Gün
Etta adlı hizmetçi, evinde açıklanması zor bir yangın çıktığını ve şarkı söyleyemeyeceğini belirterek bir günlük izin aldı.

21. Gün
İki kişinin başına güneş geçti, bir günlük izin aldılar.

25. Gün
Etta adlı hizmetçi, dün gece hava çok sıcak olduğu için uyuyamadığını ve bu yüzden başının döndüğünü belirterek bir günlük izin aldı.
Bu kişinin katkıda bulunma yeteneği yok değildi, sadece Al-Ahmar için şarkı söylemek istemiyordu. Tekrar bir suç islerse, Gurabad şehrinden sınır dışı edilecek.

26. Gün
Etta, bir arkadaşının çok zeki olduğunu ve bu arkadaşının gelip kumaş desenleri tasarlayabileceğini söyledi. Buna izin verildi.

27. Gün
Uçuşan tozlar üç kişinin boğazına kaçtı, bir günlük izin aldılar.
