แรกเริ่มนั้น เป็นเพียงเงาสะท้อนบนฝาผนังของผ้าม่านที่ปลิวไสวตามสายลมอันแผ่วเบา
และเสียงเล็ก ๆ จากการกัดแทะของสัตว์ที่ไม่รู้ว่าดังมาจากที่ใด
จากนั้นก็ตามด้วยเสียงหัวเราะที่แหบแห้งและแปลกประหลาด ดังออกมาเป็นระยะ ๆ จากในห้องที่ว่างเปล่า
เป็นความกลัวและฝันร้ายที่ไม่อาจอธิบายได้และยังคงแพร่กระจายไปทั่วในค่ำคืนที่มืดมิด
ในที่สุด ท่ามกลางท้องฟ้าคำรามและลมพายุแรงที่น่าสะพรึงกลัว
ชั้นหมอกบาง ๆ ที่ส่องประกายแสงสีแดงจาง ๆ
ปกคลุมทั่วทั้งปราสาทเอาไว้ราวกับผ้าห่อศพ
บนเวทีตรงใจกลางของปราสาท มีเงาสีดำของร่างที่สูงใหญ่และผอมเพรียวทอดยาวลงมา
ในที่สุดวิญญาณปีศาจที่หุ้มตัวด้วยเสื้อคลุมสีดำก็มาเยือนถึงประตู
บรรดาผู้คนที่กำลังแสวงหาความเพลิดเพลิน
ไม่นานก็ล้มลงทีละคน ทีละคน
ไม่มีแม้แต่เวลาให้คร่ำครวญ
นายท่านนั่งตัวสั่นเทาอยู่บนบัลลังก์ด้วยความหวาดกลัว
ความมืดได้พรากวิญญาณไปจากเขาเช่นกัน
ท่ามกลางเสียงโครมครามของก้อนอิฐและเศษหินที่ตกลงมา
ปราสาทได้สูญเสียความรุ่งโรจน์ในอดีตไปแล้ว
มันถูกกลืนหายไปกับสายน้ำที่ส่องแสงระยิบระยับ
พระจันทร์สีเลือดที่เดิมทีถูกหอคอยบดบัง ได้ปรากฏขึ้นบนท้องฟ้าอีกครั้ง
สีแดงแห่งลางร้ายได้โอกาสส่องสว่างไปทั่วทุกพื้นที่
ตอนนี้ในทะเลสาบที่บริสุทธิ์ที่สุดในโลก
กำลังสะท้อนตัวปราสาทสีจาง ๆ ที่ผุพังและเสื่อมโทรม
โถงสีทองและความยิ่งใหญ่ของงานเลี้ยงในอดีต
ดูเหมือนจะเป็นความฝันและตำนานที่ยาวนาน
โบราณสถานเผยให้เห็นความเสื่อมโทรมและความเศร้าโศกอันยากจะขจัดออกไป
สัตว์ประหลาดที่ดูคล้ายรูปปั้นหลายตัว เดินผ่านหน้าต่างที่พังทลายและมืดมนไป
ท่ามกลางท่วงทำนองที่ไม่ประสานกัน มันจมดิ่งลงไปในทะเลลึกอย่างต่อเนื่อง
และที่นั่นไม่มีสิ่งใดเลย นอกเสียจากความมืด ความตาย และเสียงคร่ำครวญ