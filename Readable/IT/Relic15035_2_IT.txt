
Era l'epoca in cui il canto dell'illuminazione si era diffuso in tutto il Mare Alto, e le foreste desolate e le isole deserte avevano cominciato a prosperare.
Il Dio filarmonico eresse una grande torre a Meropis, radunando i dispersi per edificare una nuova nazione.
I corni dell'abbondanza benedissero la terra e la resero fertile, mentre un infinito corteo marittimo congiungeva tutte le isole.
Doveva essere un'epoca baciata dalla pace. Perché, quindi, la voce della cantante principale era straziata dal dolore?

"Proprio come avevi predetto, sono diventato un glorioso re, e ho portato cultura e civiltà a tutte le genti.
Ho conferito pace agli oceani e governo la terra con giustizia, diffondendo ordine e progresso in ogni angolo della terra.
Eppure, più il mio nuovo e glorioso regno prospera, più la tristezza e lo sconcerto mi attanagliano.
La gloria della profezia proseguirà per un secolo, ma cos'accadrà dopo? I semi della distruzione stanno gettando radici."

"O glorioso re! Come ho già detto, gli oceani si solleveranno e gli imperi cadranno, e l'unica certezza sarà il cambiamento. Tale è la legge di Fortuna.
Sia in carestia che in prosperità, noi non siamo che schiavi del fato. Ascendiamo al trono solo per ritornare polvere.
La fredda ruota del destino gira in continuazione e, per quanto si provi ad opporvisi, non si può cambiare l'inevitabile fine.
Proprio come un emozionante spettacolo, non importa quanti siano i colpi di scena, poiché il finale è stato scritto prima ancora che il sipario si alzi. Perché abbandonarsi alla mestizia, dunque?"

L'eternità non è che una stupida fantasia e l'immortalità è una cieca illusione, ne era consapevole.,
eppure, il re del popolo del Mare Alto non poteva sopportare quella tetra profezia.

"Quando arriverà il momento del giudizio, le spietate onde divoreranno la gloria e la felicità effimere.
Anche se vedo l'inesorabile futuro di là da venire, mi manca l'antica e sacra saggezza per esplorare cosa esige tale distruzione.
Ma so che, nelle profondità più recondite del mare senza luce, nel regno dove le Acque primordiali ancora traboccano, è imprigionata la Signora delle Mille Acque."

"Secondo la profezia, le onde infinite inghiottiranno la tua nazione. Forse lei saprà darti le risposte che cerchi..."