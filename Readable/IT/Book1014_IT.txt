Si dice che questo rotolo di tessuto sia stato realizzato da Sanhaj Kompore, un eroe dei Maestri del Vento della Notte. I suoi contenuti sono brevi e bizzarri, e spesso vengono accantonati dai vecchi sciamani, che li considerano uno scherzo. Proprio come le innumerevoli battute pronunciate da questo astuto eroe nel corso della sua vita, i colori di questo rotolo sono contraddistinti da un accenno d'oscurità simile alla luce lunare. Alcuni dicono che sia dovuto ai fili impiegati, altri invece che abbia triturato dell'ossidiana e delle conchiglie nere per ottenere questo tocco divino.
Tanto, tanto tempo fa, tra i Maestri del Vento della Notte vi era uno scaltro furfante di nome Kompore. La sua astuzia e la sua forza lo rendevano un abile ingannatore e ladro, e per questo non aveva una buona fama nella tribù. Ma aveva un fratello onesto di nome Sanhaj.
A quei tempi, il Signore dei crocevia ancora camminava tra i mortali, concedendo agli abitanti delle sei tribù il dono del sonno o della morte, guidandoli lungo il sentiero verso l'aldilà e unendo le loro anime al grande fiume nero. Egli governava il Reame notturno, una sorta di "Padre stregone" e "Madre dei sogni". Secondo le leggende, egli costruì una piccola cantina alla fine del grande fiume nero, dove poteva rivelare il destino di qualsiasi persona attraverso il vino di funghi che preparava.
"Se avessi questo potere, non sarei come i profeti della nostra tribù, capaci di predire il destino e scoprire la verità che si cela dietro a questo mondo?"
Il furfante si guardò intorno e pensò tra sé e sé:
"E se così fosse, quali profitti potrebbero trarmi i segreti e i sogni proibiti? Con cosa potrei scambiarli?"
L'astuto Kompore strofinò le mani e progettò il suo subdolo piano.