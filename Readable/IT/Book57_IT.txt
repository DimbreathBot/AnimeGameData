— Lago Aocang e Monti di Jueyun —
A quanto pare ho perso un altro diario ancora... Non capisco, mi ero persino ripetuto tre volte: "Qualunque cosa tu faccia, non perdere il diario". Ma poi mi sono fatto prendere dalla mia avventura e mi è passato di mente. Ogni anno finisco per sprecare così tanta carta... Speriamo che l'Archon di Dendro non se la prenda.

Ho raggiunto un lago montano molto in alto sul Monte Aocang. Per arrivare qui sono dovuto salire lungo un sentiero tortuoso, attraversando pericolose passerelle di legno costruite dagli erboristi in tempi antichi, quindi scalare una parete di roccia scoscesa e umida. Dei pescatori mi avevano detto che il lago è profondo un migliaio di furlong, ma dopo essermi immerso nell'acqua posso garantire che si tratta di un'esagerazione.

Gli anziani del Villaggio di Qingce avevano ragione, dopotutto, l'acqua del lago montano è dolce e tiepida. Questo posto si è proprio meritato la sua reputazione di paradiso celestiale! Quando ero appena arrivato ai Monti di Jueyun, un vecchio contadino mi disse che gli Adepti possiedono una misteriosa abilità magica che consente loro di trasformarsi in nebbia e vagare per il mare di nubi. Al tempo credetti che si trattasse solo di una vecchia leggenda, ma, considerando come la nebbia sul lago sale verso la cima e si unisce al mare di nubi... L'Adeptus che sto cercando potrebbe essere tra quelle nuvole sulla cima, senza che io lo sappia.

Mi sono diretto a est giù per il Monte Aocang e ho finito per perdermi in una fitta foresta. Alla fine ho raggiunto una radura e ho scoperto che sono tornato alle rive del Fiume Bishui. Da questo punto ho un'ottima vista dell'area circostante, quindi credo che mi accamperò qui per la notte.

Mentre stavo riordinando le mie cose all'accampamento, ho incontrato una ragazza che sembrava essere a caccia di un tesoro. Ha detto di chiamarsi Eduarda, e mi ha spiegato che si stava dirigendo a ovest in cerca di un "lago miracoloso" ai piedi del Monte Aocang.

"Le leggende narrano di un Adeptus che vive nei pressi di un lago ai piedi del Monte Aocang, sul lato nord. Se così fosse, di certo l'Adeptus ha nascosto il suo tesoro segreto là... Muahahahah, so benissimo cosa farò quando metterò le mani su quel tesoro!"

Poi la ragazza ha cambiato rapidamente tono, come se si fosse accorta all'improvviso di quello che aveva detto: "Ecco... contatterò la Gilda e farò rapporto a loro se lo troverò! Sono orgogliosa di fare parte della Gilda degli avventurieri, e non ho assolutamente nessun legame con i Cacciatori di tesori!"

È proprio vero che alcuni avventurieri fanno questo lavoro per la sola ricchezza materiale. Mi torna in mente quel classico detto di Liyue: "A ciascuno il suo insondabile"... Ma qualunque siano le sue motivazioni, anche lei è un'avventuriera, e una sincera.

Devo dire che sono stato tentato di dirigermi anch'io a ovest in cerca di questo fantomatico lago miracoloso dopo aver sentito Eduarda parlarne. Ma alla fine ho deciso di continuare a seguire il mio piano. Salvo imprevisti, mi dirigerò verso le Pianure di Guili per vedere quali panorami e tesori aspettano di essere scoperti là. E spero davvero di non perdere di nuovo il mio diario. Sempre salvo imprevisti. Non posso perderne un altro ancora... Speriamo che la sorte mi sorrida.