
O giovani vagabondi, prestate orecchio a questo vecchio cieco.
Ascoltate le Rovine di Gurabad, ascoltate il culmine di un sogno illusorio...
Ascoltate la storia del gioiello che luccica come un manto di stelle, e ascoltate gli stati lacerati.

Guglie torreggianti e templi dorati furono inghiottiti da una furiosa marea, mentre le sale e i palazzi divennero dimora di poveri cenciosi...
La furiosa folla seguì la volontà di una persona con indosso una maschera d'ottone, mentre i più saggi diedero a questo avvenimento il nome di "grande peste".
Gurabad cadde vittima di quella peste nera e il Signore delle sabbie rosse finì sul sentiero dell'autodistruzione...
Liloupar, nata dai gigli, si ritrovò ripagata con un'anima spaccata in due dopo esser stata vittima di una trama insidiosa,
mentre gli immensi e fertili regni crollarono nelle sabbie nel giro di una notte. Tribù e regni ripresero il tumulto...
Da quel momento, la gente delle oasi deserte si divise in sette stati, e la città degli zaffiri, Tulaytullah, divenne una delle più grandi.

Penso di aver vissuto abbastanza a lungo da aver visto più di quanto dovessi, in termini di sciocchi e antagonisti dalla vita breve...
Quando ero giovane, le mura dorate una volta custodivano le cupole di zaffiro come onde che coprivano la luna.
Nei giorni della mia gioventù, i canali di Tulaytullah brillavano come un reticolo luminoso, e le loro luci quasi facevano a gara con quella lunare.
Adesso mi è negata la vista, eppure devo guardare davanti a me nobili che cadono in schiavitù e principi scacciati da schiavi-soldato...
Ora non riesco più a vedere, eppure parlo di dignitari che assassinano i saggi e di ballerini stranieri che prendono in mano il potere...
Le nazioni vivono e muoiono come in un sogno ebbro. I beneamati assieme agli infami vengono sgretolati dal peso di una macina come chicchi di grano.

Il mare color zaffiro viene avvolto da una nebbia formata da bugie, che a loro volta diventano leggende e storia...
Un Generale, una volta conquistatore di città innumerevoli, rimase solo con uno schiavo a fare da guida,
mentre un giovane schiavo aveva la "chiave" per ristabilire la loro patria...
Il re che morì in maniera assurda a causa di un falco da caccia rimase con dei segni di coltello insanguinati lungo la gola,
mentre la ballerina che aveva fatto voto al principe pensava solo all'odio che provava per il tiranno...

Mani mortali vennero modellate nella forma di un falco, e la djinn venne infusa al suo interno.
Dai pendii di Gurabad sorse con un urlo, navigando oltre i poveri stati deserti...
Arrivando finalmente nelle mani di discendenti dorati, mentre le memorie perse si sgretolavano come sabbia.
La piuma artificiale si posò su una duna, proclamando in silenzio la fine delle nazioni...

Con una voce matura, il principe perduto ricordò l'incendio del palazzo nella sua madrepatria.
Il suo maestro all'epoca era un Generale e un poeta, fedele al tiranno che mandò in rovina la sua nazione.
Tutto avrà come conseguenza premi e ripercussioni. Uno venne privato della vista e l'altro del trono...
Nel mentre, la mola del fato continuò a girare, spargendo speranze infrante per il mondo.
