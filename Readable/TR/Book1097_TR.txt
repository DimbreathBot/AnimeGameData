... Poruçik beni buraya göndereli üç hafta oldu. Tasarım Bürosu için malzeme toplamak zorunda kalan o yeni yetmelerle kıyaslayınca halime şükretmeliyim sanırım. Zaten burada yapacak başka bir şey de yok. Haydutları geçtim, bu ücra dağlarda bir gölge bile görmedim. Tek yaptığım, günlüğüme bir şeyler karalamak ve otları seyretmek. Eğer o iki profesör -her ne halt ediyorlarsa artık- işlerini çabuk bitirirlerse biricik Parashka'mdan tekrar mektup alabileceğim. Harp akademisindeki günleri nasıl geçiyor acaba? Umarım o kendini beğenmiş züppeler hayatını çekilmez hale getirmiyorlardır...

... Elena'nın bolca boş vakti var. Sık sık kamptan kaçıp ava gidiyor. Tam bir Morepesok hanımefendisi, kuralları zerre umursamıyor. Yüzbaşı Volkov da onu suçüstü yakaladı. Sonra "görevi ihmal" etmekten ötürü ona sağlam bir fırça çekti. Sonra da hepimiz onun avladığı keçiden yedik bir güzel. Belki uzun süredir et yemediğim için bana öyle gelmiştir ama o keçi, başkentte yediğim etlerden bile güzeldi. Belki de bu yüzden başına buyruk sınır insanları bu lanet ücra köşede yaşamayı seçiyordur...

... Profesörler bildiğin birbirine giriyor artık. Böylesi bir yerde onların atışmasını izlemek yegane eğlencemiz oldu. İkisi de Cephanelik Sarayının yüksek rütbeli isimlerinden ve ikisi de geri adım atmıyor. Özellikle de ay parçalarını araştırma konusunda, en büyük keşfi yapan ve Çariçe'den en büyük övgüyü alan olmak için yarışıyorlar. Profesör Karnatsky, Profesör Preobrazhensky'ye duyduğu nefreti saklama gereği bile duymuyor. Hatta Karnatsky'nin kızının nişanlısına alenen deli dedi ve Preobrazhensky'nin bulunduğu rütbeye (...) sayesinde geldiğini söyledi. O ihtiyar da duydukları karşısında dumura uğradı, bembeyaz kesildi ve neredeyse bayılıyordu. Sonra da Feylere ağzına geleni saydı. Söylediklerinden tek kelime bile anlamadım...

... En azından keçi lezzetliydi. Keşke bir dahaki sefere ava çıkan Yüzbaşı Volkov olsa, sonra hepimiz görevini ihmal etti diye onu topa tutardık...