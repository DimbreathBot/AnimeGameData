"Tüm çocuklar oyuncakları sever." Shan Nine'nin oyuncak dükkanını gözlemleyen Shenhe böyle bir çıkarımda bulundu.
Uçurtmalar, Xiao Fenerleri ve kesilmiş renkli kağıtlardan yapılan pencere dekorasyonları... Liyue'deki çocuklar geçerken onlara bakmadan duramıyorlardı.
Ve ne zaman yanlarındaki yetişkinler o oyuncakları alıp çocuklara hediye etse çocuklar gülümsüyordu.
Shenhe'nin bu tarz bir çocukluk hatırası yoktu, bu yüzden onların duygularını anlayabilmesi mümkün değildi. Fakat çocukların gözlerindeki kıvılcımı görünce, bu oyuncakların muhteşem duygularla bağlantılı olduğunu düşündü.
Bu duygunun ne olduğunu henüz çözmemişti, ancak bu güzel olasılık onun kalbini bir nebze de olsa yumuşatmaya yetmişti.

"Shenhe oyuncaklara karşı epey ilgili görünüyor." Bu çıkarımı Shenhe'nin oyuncak dükkanına şaşkınlık içinde baktığını fark eden Xianyun yapmıştı.
Öğrencisi Shenhe'nin küçükken ailesini kaybettiğini, o günden beri onun gözetiminde eğitim aldığını ve bu yüzden oyuncaklarla pek oynama fırsatı bulamadığını biliyordu.
Shenhe artık insanların arasında yaşamak için geri dönmüştü ve Xianyun da aynı amaç doğrultusunda insan formunu almıştı. Ölümlülerle birlikte yaşamaya uyum sağladıkça Shenhe'nin karşısına çıkan mutlu olma fırsatlarının diğer çocuklara kıyasla daha az olduğunu fark etti.
Ve onun ustası ve büyüğü olarak öğrencisini oyuncak dükkanına götürmenin kendi sorumluluğunda olduğunu düşündü.


Shenhe, ustası Xianyun ile birlikte onun ısrarı üzerine Shan Nine ile altıncı kez konuşurken "Usta, oyuncakları çok sevmiş görünüyor." diye geçirdi içinden.
Aslında bu küçük pencere dekorasyonlarının ve maytapların neden ilgi gördüğünü anlamış değildi.
Ustası, mühürleri kullanarak çeşitli renklerde kuşlar yapar ve onlarla evini süslerdi. Kuşlar bu dekorasyonlardan daha canlı, daha gerçekçi ve çok daha sevimliydi. Hatta maytapların çıkardığı çatırtı ve patlama sesleri, alışık olduğu Adeptus melodilerine kıyasla oldukça kabaydı.
Aslında oyuncaklar onun pek de ilgisini çekmiyordu, asıl hoşuna giden şey oyuncakları gören çocukların yüzlerinde beliren gülümsemeydi.
Fakat ustası oldukça ilgili görünüyordu. Üretim yöntemlerinden maytapların ateşlenmesinin ardındaki tekniğe kadar oyuncaklar hakkında her şeyi soruyordu. En sonunda da ona hangi oyuncağı sevdiğini sordu.
Ustasının bu ilgisinin ardında bir anlam gizli olduğuna inanıyordu ve dürüstçe yanıt verdi. Daha sonra ustasının sakin, düşünceli ve sessiz yüzüne baktı.

"Aslında Shenhe oyuncakları sevmiyor." Xianyun, oyuncak dükkanlarına yaptıkları sayısız ziyaret sonunda durumun farkına vardı.
Öyle olmasaydı pencere dekorasyonlarındaki kağıt kullanımında görülen bazı kusurlar ve çocukların güvenliğini artırmak için maytap kutularında yapılacak iyileştirmeler üzerine Shenhe'nin Shan Nine ile yaptığı ve sonunda onun takdirini kazandığı o uzun uzadıya konuşmalar sırasında, oyuncak dükkanının önünden geçerken onun yüzünde gördüğü masum ifadenin en azından bir kere daha ortaya çıkması gerekirdi.
Belki de öğrencisinin ihtiyacı olan şey oyuncak değildi.
Bir insanın çocukluğu ve gençliği göz açıp kapayıncaya kadar geçer ve gidenler asla geri dönmez. Peki yaşlı biri ne yapmalıdır?
Fener Şenliği kapıdaydı ve insan geleneklerine göre şenlikler hediye almak için güzel fırsatlardı. Ne de olsa yıllar önce Yedi Yıldızın hediyesini kabul etmemiş miydi?
Bir hediye... Evet, bu iş görür.


Shenhe, Ganyu ile birlikte Fener Şenliği hediyelerini alana dek ustasının niyetini anlamamıştı.
Oyuncak dükkanının karşısında durduğunda hiçbir üzüntü duymamıştı, ancak ustasının bu inceliği şaşkınlık vericiydi.
Ustasının ona uzattığı hediye kutusundaki uzun elbiseyi alıp pürüzsüz eteğini okşadığı anda, oyuncakları gören çocukların ne hissettiklerini anladı.
Ölümlüler diyarına geldikten sonra hem o hem ustası çok değişmişti. Belki de gelecek, bunun gibi daha bir sürü hoş sürprizi barındırıyordu.
Geleceği, geçmişte yaşayamadığı tüm kahkaha ve neşeyi telafi edecek fırsatlarla dolu olacaktı. Hissettiği tüm sıcaklığı kalbinde saklayacak böylece kemiklerindeki buzu eritecekti.