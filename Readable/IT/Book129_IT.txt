Questo manuale riporta i princìpi fondamentali dei Cavalieri di Favonius. I cavalieri devono leggerne con attenzione il contenuto e rispettare con rigore lo standard qui descritto in ogni momento della propria vita, sia lavorativo che privato, così da servire il popolo di Mondstadt in modo esemplare.

In quanto membri dei Cavalieri di Favonius, dobbiamo essere l'incarnazione delle tre virtù della cavalleria: modestia, onestà e autocontrollo. Esse sono i tre pilastri della libertà di Mondstadt. Ricordate sempre che la libertà può esistere solo se sorretta dal dovere.

Com'è ovvio, tali virtù si incarnano direttamente nel nostro linguaggio e nelle nostre azione quotidiane. Pertanto, questo manuale illustra lo standard di comportamento e l'uso prescritto del linguaggio con l'intento di includere ogni possibile situazione che potrebbe capitare durante il servizio.

Sezione uno
Un cavaliere dev'essere sempre all'erta e non deve mai sottovalutare una possibile minaccia. Quando si accorge che un cittadino di Mondstadt è in difficoltà, deve accorrere spontaneamente e tempestivamente in suo aiuto, in quanto il dovere più importante dei Cavalieri di Favonius è quello di essere al servizio del popolo di Mondstadt.

Sezione due
Quando s'incontra un mercante itinerante proveniente da una terra lontana, bisogna mostrarsi sempre adeguatamente rispettosi e cortesi. Non mostrarsi mai diffidenti od ostili nei loro confronti, a prescindere da quanto sembrino sospetti.

Linguaggio consentito:
"Ti do il benvenuto a Mondstadt, bizzarro ma rispettabile viaggiatore/viandante/ospite*! Identificati e rivela la tua destinazione. I Cavalieri di Favonius sono qui per proteggerti."
*Rivolgersi nel modo, genere e numero appropriati alla situazione.

Linguaggio vietato:
1. "Ehi, tu! Fermo là! Identificati, mascalzone/vandalo/furfante/straniero/intruso!"
2. "Ti do il benvenuto nell'idilliaca Città del Vento, viaggiatore proveniente da un altro mondo/animale randagio/portatore di guai."
Nota: evitare di usare un linguaggio volgare o scurrile. È importante soprattutto evitare di rivolgersi all'ospite con termini dispregiativi, onde evitare che si senta sgradito.

Sezione tre
Non bisogna rispondere ai civili con noncuranza o indifferenza. Un cavaliere responsabile deve essere pronto non solo a combattere, ma anche a faticare per il bene del popolo. Di conseguenza, anche durante i periodi di riposo, svago o simile inerzia, bisogna mantenere l'indole cavalleresca ed essere sempre pronti a rientrare in servizio da un momento all'altro.

Linguaggio consentito:
1. (Riflettendo ad alta voce durante una pausa) "Devo verificare la presenza di potenziali minacce per la sicurezza di Mondstadt. Perché io, in quanto cavaliere, ho il dovere di salvaguardare Mondstadt in ogni momento."
2. (Conversando con dei civili alla taverna) "In quanto cavaliere, ho il dovere di comprendere le necessità e le preoccupazioni giornaliere dei cittadini. Per fare il mio dovere mi è indispensabile conoscerle."
Nota: non è permesso prendersi delle pause ingiustificate a propria discrezione, neanche nel caso in cui non ci siano compiti da svolgere.

Linguaggio vietato:
1. (Durante il turno di guardia) "Pensa quanto sarebbe bello avere una fornitura a vita di sidro di mele..."
2. (Durante una pausa) "Noeeeelle...? Hai un minuto...?"
Nota: la Gran Maestra Reggente ha ordinato a Noelle di segnalare immediatamente tutti i cavalieri lavativi che cercano di affidarle i propri incarichi. Com'è ovvio, un simile comportamento è del tutto inaccettabile. In caso d'infrazione, la pena potrà consistere in una riduzione del periodo di ferie e/o una detrazione dello stipendio. Si consiglia vivamente di valutare se valga davvero la pena tentare di sottrarsi al proprio dovere.

Sezione quattro
Per quanto i Cavalieri di Favonius rispettino l'importanza della vitienologia come parte del patrimonio culturale di Mondstadt, i cavalieri devono esercitare autocontrollo e non esagerare nel consumo di alcolici. Non è permesso ubriacarsi durante il turno ed è severamente vietato incoraggiare o aiutare i minorenni ad assumere sostanze alcoliche.
Nota: è vietato il consumo di alcolici ai Cavalieri di Favonius che non hanno ancora raggiunto l'età legale per berli. Di conseguenza, i minorenni devono essere sempre accompagnati da un collega adulto quando entrano in taverne o altri luoghi in cui vengono serviti alcolici.

Sezione cinque (nuova)
Visto l'incremento delle attività dei Fatui in città, si ricorda ai cavalieri che quando non si è in servizio è vietato rivelare i dettagli di ogni questione riguardante le operazioni e il dispiegamento strategico dei Cavalieri di Favonius a chiunque non faccia parte dell'organizzazione.

Sezione sei
In caso di grave emergenza, i Cavalieri di Favonius devono dare il buon esempio e agire per salvaguardare la vita e il benessere dei cittadini. Nei momenti di crisi è importante rispondere alle domande delle persone con calma e chiarezza, ricordando loro di mettere sempre la propria vita al primo posto.

Linguaggio consentito:
1. "Ti prego di non preoccuparti. I Cavalieri di Favonius faranno tutto il possibile per difendere Mondstadt!"
2. "Se il pericolo incombe, non lasciarti prendere dal panico. Copri la testa con entrambe le mani, accovacciati e proteggi le parti vitali. Poi segui le istruzioni dei Cavalieri di Favonius, che ti porteranno in salvo in modo rapido e metodico."
3. (Nuovo) "Non temere: anche se il Gran Maestro Varka non è a Mondstadt in questo momento, i Cavalieri di Favonius possono gestire questa crisi in modo rapido ed elegante."*
*Si applica solo durante l'assenza del Gran Maestro.

Linguaggio vietato:
1. "Oh-oh, non abbiamo mai gestito una situazione simile prima d'ora..."
2. "Persino noi cavalieri siamo impotenti di fronte a una crisi di questa portata..."
Nota: anche nelle situazioni più estreme e durante crisi che sono effettivamente di un'entità inaudita, è imperativo non mostrarsi agitati di fronte ai civili e non dire nulla che possa mettere in dubbio le capacità dei Cavalieri di Favonius.

Sezione sette
Quando si incontrano viaggiatori provenienti da lontano, bisogna mostrarsi ospitali e informarli dell'ubicazione di tutti i negozi e servizi essenziali, consigliare loro le destinazioni turistiche più popolari e fornire ulteriore assistenza in caso di richiesta o bisogno.

Linguaggio consentito:
1. "Se questa è la tua prima volta in città, ti consiglio di visitare la Cattedrale di Mondstadt."
2. "Se sei stanco, vai a provare il famoso vino di Mondstadt alla taverna 'Dono dell'Angelo'."

Sezione otto
Ricordarsi di abbracciare le virtù della modestia e dell'onestà anche durante le interazioni coi colleghi e i compagni. In altre parole, bisogna essere umili quando si parla coi compagni, mostrandosi sempre aperti e sinceri. Nutrire e preservare un senso di fratellanza e solidarietà tra tutti i cavalieri è la nostra prima linea di difesa contro il nemico.

Linguaggio consentito:
"È stato meraviglioso! Non avevo mai affrontato un combattimento come questo!"
Nota: evitare di esagerare i propri discorsi al punto da risultare prepotenti. Il tono e le parole utilizzati devono mostrare soltanto un grado sufficiente di rispetto e cordialità nei confronti dei propri colleghi cavalieri.

Sezione nove
In qualità di guardiani di Mondstadt e di scudi dell'Archon di Anemo, i Cavalieri di Favonius devono essere d'esempio per tutti. I cavalieri non possono in nessun caso infrangere le leggi e le regole di Mondstadt. Se si scopre che un cavaliere non in servizio ha danneggiato la proprietà pubblica* o la proprietà privata di un cittadino, il costo stimato dei danni verrà detratto dallo stipendio e/o dal bonus di tale cavaliere. Se al momento dell'infrazione tale cavaliere era minorenne, e quindi senza uno stipendio formale, la pena non sarà una multa, ma un periodo di detenzione in isolamento la cui durata verrà stabilita in base all'entità dell'infrazione.
*I pesci e gli organismi acquatici che vivono nei laghi e nei fiumi di Mondstadt sono considerati proprietà pubblica e non possono venire distrutti in nessun caso!

Sezione dieci
I Cavalieri di Favonius devono essere sempre all'erta ed esercitare cautela quando interagiscono con i forestieri, illustrando loro, con modi fermi ma equi, i diritti e doveri di cui godono e le regole e usanze di Mondstadt. Lo stesso vale anche con i forestieri non ostili.
(Rettifica 1) Bisogna prestare ancor più attenzione durante le interazioni coi diplomatici in visita da altre nazioni e le cui azioni sembrano sospette.

Sezione undici
I Cavalieri di Favonius, nell'interesse di prevenire incidenti causati dal volo a vela tramite l'aliante, devono prestare attenzione anche alle attività aeree della regione. Devono effettuare controlli a campione sugli utilizzatori degli alianti e assicurarsi che i loro dati siano aggiornati e validi. Se viene notata una qualsiasi attività di volo illegale all'interno della città, è necessario urlare a pieni polmoni al trasgressore e pregarlo di scendere immediatamente a terra. Se il trasgressore persiste nella sua condotta scorretta, sarà necessario prendere tutti i provvedimenti atti a risolvere la situazione.
Nota: la clemenza non va esercitata neanche se il trasgressore in volo è un membro dei Cavalieri di Favonius fuori servizio. I cavalieri hanno la piena facoltà di revocare il brevetto di volo a vela del responsabile dell'infrazione se ritengono che tale provvedimento sia il più appropriato.


Appendice: Note sulla terminologia

1. Virtù cavalleresche
L'espressione si riferisce alle tre virtù fondamentali abbracciate dai Cavalieri di Favonius: modestia, onestà e autocontrollo. Queste virtù si sostengono a vicenda e vanno trattate come una cosa sola. Il comportamento dei cavalieri deve sempre essere conforme a esse.

2. Modo, genere e numero appropriati alla situazione
L'espressione si riferisce ai vari appellativi usati per rivolgersi ai civili, inclusi i visitatori di Mondstadt. In quanto funzionari al servizio della gente libera di Mondstadt, nonché padroni di casa per chi arriva da oltre i nostri confini, dobbiamo sempre rivolgerci a chicchessia nel modo più consono. È obbligatorio per ogni cavaliere in servizio conoscere le buone norme del galateo.

3. Dovere
Il termine si riferisce alla responsabilità di servire il popolo di Mondstadt e di proteggere la libertà di Mondstadt stessa. Durante la vita quotidiana, i Cavalieri di Favonius designati ufficialmente devono astenersi dal parlare con frivolezza o arroganza delle proprie responsabilità o del proprio onore come cavaliere, così da tutelare la dignità e la reputazione dell'organizzazione.

4. L'Archon di Anemo (nuovo)
Barbatos, l'Archon di Anemo, è il Dio del vento e della canzone, colui che ha concesso e protegge la libertà di Mondstadt e in cui il nostro popolo ripone la propria fede. L'organizzazione dei Cavalieri di Favonius segue il volere dell'Archon di Anemo, pertanto dobbiamo essere pronti anche a partire in guerra in caso la libertà di Mondstadt venga messa a repentaglio.
Nota: andrebbero aggiunte ulteriori informazioni. Numerosi membri dei Cavalieri di Favonius, e persino della Chiesa, non sembrano più credere nell'Archon di Anemo.

5. I Fatui
I diplomatici e gli altri agenti di Snezhnaya di stanza a Mondstadt. All'interno dei nostri confini godono dell'immunità diplomatica. Le loro attività sono avvolte da misteri e inganni, e le loro vere intenzioni non sono chiare.
Attenzione: esercitare la massima cautela in presenza dei Fatui. Ogni attività sospetta va riferita immediatamente al quartier generale, ma dando sempre priorità alla propria sicurezza.

6. L'Ordine dell'Abisso
Un gruppo antico e misterioso, composto da nemici provenienti dall'Abisso. Nessuno conosce la loro origine o quale sia il loro obiettivo. Di tanto in tanto vengono avvistati a causare problemi vicino Mondstadt.
Attenzione: i membri dell'Ordine dell'Abisso sono molto pericolosi. In caso se ne incontri uno, esercitare estrema cautela e riferire quanto prima al quartier generale la sua posizione e i suoi movimenti.

7. Covo di Terrore alato (nuovo)
L'espressione si riferisce alle rovine situate a nord-ovest di Mondstadt. Una leggenda narra che, un tempo, in quell'area si ergesse una città, governata da un tiranno dall'alto della sua torre. È divenuta la dimora di Dvalin e per tale motivo le rovine sono ora definite come il "Covo di Terrore alato".
