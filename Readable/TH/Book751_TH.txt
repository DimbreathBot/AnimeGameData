...
วันทดลอง
อุปกรณ์การทดลองที่สั่งซื้อไว้ก่อนหน้านี้ยังไม่มาส่ง ช่วยไม่ได้ คงต้องจำใจไปโรงแรม Debord กับคุณ Poitier แล้วล่ะ
คุณ Poitier แนะนำเมนูเฉพาะฤดูกาลอย่าง หอยนางรมเมือง Poisson ราดซอสคาเวียร์จาก Salacia ทานคู่กับไวน์ชั้นดี Chardon หอยนางรมเมือง Poisson เป็นของชั้นเลิศจริง ๆ รสชาติอัดแน่น อวบอิ่ม นุ่มนวล และละเอียดอ่อน ราวกับลมทะเลที่แผ่วเบา คลอเคลียปลายลิ้นอยู่เนิ่นนาน เพียงแต่วิธีกินของคุณ Poitier... มันไม่ค่อยน่ามองสักเท่าไหร่ ไหนจะน้ำที่กระเด็นเปื้อนผ้าเช็ดปากนั่นอีก พฤติกรรมที่ไร้มารยาทแบบนี้ จะต้องเป็นที่หัวเราะเยาะของคนอื่นอย่างแน่นอน... ยังไงก็สั่งสอนไปแล้ว ถ้าจำได้ขึ้นใจก็คงจะดี...
อย่างไรมารยาทก็เปรียบเหมือนวัตถุดิบอาหาร แน่นอนว่าวัตถุดิบคุณภาพต่ำ ย่อมอาศัยเทคนิคการปรุงอาหาร เพื่อชดเชยด้านรสชาติที่ยังไม่ดีพอได้ วัตถุดิบคุณภาพต่าง ๆ ไม่ควรถูกแบ่งแยกระดับ... ถึงจะพูดอย่างนั้น แต่วัตถุดิบชั้นเลิศก็ยังคงเป็นตัวเลือกแรกสำหรับผู้คนอยู่ดี

...
วันทดลอง
อุปกรณ์การทดลองที่สั่งซื้อไว้ก่อนหน้านี้ยังไม่มาส่ง ช่วยไม่ได้ คงต้องจำใจไปชมละครกับคุณ Poitier แล้วล่ะ
น้ำชาและของว่างยังอร่อยเหมือนเดิม ส่วนคุณภาพการแสดงก็พอถูไถได้... ด้วยความที่เป็นละครโศก อย่างน้อยฉากที่ Erinnyes และ Egeria จากลากัน ก็ทำให้ผู้ชมบางส่วนร้องไห้ออกมาได้สำเร็จ (อย่างเช่น คุณ Poitier... เมื่อพิจารณาจากระดับความสุนทรีย์ที่ผ่านมาของเขาแล้ว ก็ไม่เหนือความคาดหมายเท่าไหร่) มากกว่าที่จะหัวเราะออกมา
การนำเสนอพล็อตเรื่องจากมุมมองต่าง ๆ มากมาย... ก็ใช่ว่าจะเป็นไปไม่ได้ แต่สุดท้ายหากไม่สามารถรวบกลับสู่ประเด็นที่ต้องการแสดงออกมาได้ คิดว่าแค่อาศัยจุดไคลแมกซ์มาเปลี่ยนแปลงอารมณ์ แล้วจะกลบเกลื่อนตำหนิก่อนหน้านี้ทั้งหมดได้ ความคิดแบบนี้ถือว่าผิดมหันต์ แม้จะดัดแปลงมาจากเรื่องอัศวินแห่งน้ำบริสุทธิ์ที่เคยได้ยินได้ฟังกันมาบ่อย ๆ แต่ละครตลกเรื่อง "นาคีและถ้วยแห่งน้ำบริสุทธิ์" ที่ดูกับคุณ Poitier ก่อนหน้านี้ (ดูหน้าที่ 17 ของรายงานการทดลอง) มันดีกว่าเยอะเลย... ก็เหมือนกับที่มาสเตอร์ Erryclehampalse กล่าวไว้ ยอมเขียนเรื่องขำขัน ดีกว่าเขียนเรื่องเศร้าโศก... อย่างน้อยเสียงหัวเราะก็มอบพลังให้แก่ผู้คน ทำให้พวกเขาเข้มแข็งขึ้นได้
ยิ่งไปกว่านั้นคือ คุณ Poitier ร้องไห้ได้น่าอายมาก...

...
วันทดลอง
อุปกรณ์การทดลองที่สั่งซื้อไว้ก่อนหน้านี้ยังไม่มาส่ง และดูเหมือนจะหายไปกลางทางแล้ว ช่วยไม่ได้ คงต้องจำใจไปสั่งซื้อใหม่อีกชุด และจำใจไปร้านกาแฟ Lutece กับคุณ Poitier แล้วล่ะ

...