Bana Poiret diyebilirsin. Birkaç yıl önceydi sanırım, tam zamanını hatırlamıyorum, ki önemli de değil zaten, cebimde üç beş Mora ya vardı ya yoktu. Şehir dışında hiçbir şey ilgimi çekmiyordu, bu yüzden ben de Fontaine Şehri'nde ünlü bir özel dedektif olan Chesterton Amcamın yanına geldim. Şaşırtıcı bir şekilde benden hemen Hayalet Hırsız Robben'in izini sürmede kendisine yardımcı olmamı istedi.

Şehir gecenin bu vaktinde aslında bu kadar ıssız olmazdı ama Bay Pierre'in malikanesinin dışındaki caddede neredeyse bir kişi bile yoktu. Sonbahar rüzgarının sesleri, ay ışığının altında yas tutan bir arp gibi yankılanıyordu caddede.
Gölgeye saklanan polis ile gazeteciler, hemen bir adım ötedeki bu çok iyi aydınlatılmış malikaneyi pürdikkat gözetlerken, bir yandan da "değerli bir konuğun" gelmesini bekliyorlardı.
Herkes gibi ben de caddedeki bir köşenin gölgesine saklandım. Uzun süre beklemek artık beni sıkmaya başlamıştı...
"Ne kadar da uzun sürdü. Robben gerçekten de gelecek mi?"
Buğukuş'taki kadın gazeteci benden farklı düşünüyor olacaktı ki hemen karşı çıktı ve şöyle dedi:
"Tabii ki gelecek! Çoktan bir mesaj gönderdi ve Yanardöner Yıldıztaşı Broşunu çalacağını söyledi. Verdiği sözden asla dönmez o! Akıllardaki tek soru, bu sefer olay mahalline hangi harika yöntemleri kullanarak geleceği..."
"Hımm? Ona karşı sanki biraz..."
"Tabii ki! Hayalet Hırsıza aşık olmamak ne mümkün?"
Gazeteci tam da bu hırsızın yaptığı "harika işleri" heyecanlı bir şekilde anlatacağı zaman saatler gece on ikiyi gösterdi.
Aniden büyük bir patlama oldu ve malikane karanlığa gömüldü. Ani karanlığa gözümüz alışana kadar malikanenin penceresinden etrafa kocaman bir ışık yayıldı ve gecenin karanlığını birkaç dakikalığına gündüze çevirdi.
Görüş alanı netleşince, polis Bay Pierre'in koleksiyon odasına daldı ve ben de arkalarından girdim.
Masanın üzerinde hiçbir şey yoktu, Yanardöner Yıldıztaşı Broşunun yerinde yeller esiyordu.
Bu aşikar gerçeğin karşısında hem öfke çığlıkları hem de feryat haykırışları çok soluk ve anlamsız görünüyordu. Kalabalığın curcunası ve patlamadan geriye kalan sesler kafamı resmen zonklatıyordu.
Benlik bir şey yoktu, amcamın bana anlattığı gibi olay mahallini inceliyormuş gibi yaptım ve sonra eve döndüm.
Oradan ayrılmadan önce arkamdan bir deklanşör sesi ile kadın gazetecinin taşkın taşkın konuşmasını duydum:
"Ah! Efsanevi Hayalet Hırsız Robben yine harika bir çıkış yaptı! Gerçekten enfes bir gösteriydi!"