-Saklı Yeşim-
Liyue Limanı'nın kuzeybatısındaki vadide ve Nantianmen'in güneyinde birçok terk edilmiş kadim harabe var.
Bu bölgelerden biri Dunyu Harabeleri olarak bilinir. O bölgenin Hükümdarlar Savaşı'ndan bile daha eski bir dönemden kalma olduğu söylenir.
Ağızdan ağıza aktarılan eski efsanelere göre, "Dunyu" kelimesi "güzel yeşimlerin sığındığı diyar" anlamına geliyormuş.
Kimselerin hatırlamadığı ve Rex Lapis'in bile genç sayılabileceği dönemlerde, Liyue'nin batısındaki çorak topraklara gökten bir yıldız düşmüş. Yıldız düştükten sonra, bu topraklar büyük ve derin bir kanyona dönüşmüş ve kanyonun içinden sonsuz miktarda güzel yeşim çıkmaya başlamış. Böylece burası Liyue'deki bin yıllık endüstriyel madenciliğin temeli olmuş.
Efsanelere göre, isimsiz yıldızın bir parçası koparak kuzey Lisha'daki kayalıklara düşmüş.
Çoğu kişinin bildiği gibi dilsiz kayaların da ruhu vardır. Ölümlülerin olmadığı zamanlardan bu yana, ölümlülerin idrak edemeyeceği bir şekilde ley hatlarının nabızları ile dağ kaynaklarının yankılarını dinlerler ve dağların yavaş ancak durdurulamaz hareketlerini gözlemlerler.
Ama dünyanın sıradan, sabırlı taşlarının aksine, göklerden düşen meteorun parçaları gururlu ve hareketliymiş.

Daha sonra, sayısız tanrı ve hükümdarın belirlenmiş kutsal yerler için savaştığında, yıldızların ve uçurumun kendileri solup gittiğinde, gerçekleşen trajediler ile yapılan kötülükler su kaynaklarının ve dağların nefes almasını engellemiş. Bu duruma artık katlanamayan yıldız, büyük kanyonun tüm ikna çabalarına rağmen uzaklardaki göklere doğru sıçramış.
Semavi yeşim göklere dönmüş ve ardında derin bir çukur bırakmış. İnsanlar, bu çukurun içinde büyük şehirler ile kudretli kaleler inşa etmiş. Düşen yıldızın geride bıraktığı mirasa sığınıp kendilerini oraya kapatmışlar.
Dunyu Vadisi'nin kaleleri, sonraki birkaç bin yılın kargaşalarıyla fırtınalarına dayanabilmiş ve Liyue Limanı'yla iyi ticari ilişkiler kurmuş ama bu durum yaklaşık 500 yıl önce sona ermiş.
Kara felaketin gelişi ve Hiçliğin yükselişiyle birlikte, Dunyu sakinleri kadim şehri mühürleyerek diğer diyarlara göç etmiş. Sığınmacıların evlerinin kapısını neden mühürlediğini ve bin yaşındaki Adeptuslarla Yakshaların bile bu konuda neden sessiz kaldığını kimse bilmiyor.
Böylece mühürlü kaleler; içlerinde damlayan suların oluşturduğu göller ve boş salonlarda uğuldayan rüzgarlar dışında hiçbir şey bulunmayan dev ve sessiz mezarlara dönüşmüş. Liyue halkı da bu kalelere zaman içinde "Dunyu Harabeleri" adını vermiş.