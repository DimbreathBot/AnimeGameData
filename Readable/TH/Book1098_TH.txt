...มีบางอย่างผิดปกติไป Petrenko พูดอย่างกระท่อนกระแท่นโดยสาบานในนามของท่าน Tsaritsa ว่า เขาได้ยินเสียงแปลก ๆ ที่น่าขนลุกและไม่สามารถอธิบายได้กลางดึก เหมือนเสียงคำรามของสัตว์ร้าย และเหมือนเสียงสะอื้นคร่ำครวญของคนที่บาดเจ็บปางตาย ทุกคนรวมทั้ง Elena ที่อยู่เฝ้ากะยามดึก ไม่มีใครได้ยินเสียงนั้น แต่พวกเราก็ยังสามารถระบุรอยประทับแปลก ๆ บางอย่างที่ดูเลือนรางได้ คล้ายกับว่ามีใครเคยลากของหนัก ๆ ผ่านจุดนี้ไป ซึ่งนั่นไม่น่าจะเป็นสิ่งมีชีวิต เพราะไม่มีสิ่งมีชีวิตใดที่จะทิ้งร่องรอยแบบนี้ไว้ได้...

...หัวหน้า Volkov สงสัยว่าเป็นฝีมือพวกลูกน้องของศาสตราจารย์ Preobrazhensky ที่เจตนาเล่นพิเรนทร์ และทำให้พวกเราติดกับดักในบริเวณรอบ ๆ นี้เพิ่มขึ้น เพื่อหลีกเลี่ยงเหตุไม่คาดคิด เขาถึงขั้นเปิดหุ่นรักษาการณ์ ที่มีมูลค่าสูงกว่าชีวิตของพวกเราทั้งหมด แม้จะไม่รู้ว่าหลังจากนี้เขาจะอธิบายปัญหาที่สิ้นเปลืองพลังงาน ต่อเบื้องบนยังไง แต่ยังไงก็คงหาข้ออ้างได้อยู่ดี...

...ดูเหมือนการวิจัยของศาสตราจารย์ Karnatsky จะดำเนินไปอย่างราบรื่น จนถึงขนาดที่เขาหยิบเอาเรื่องการค้นพบมาคุยโวจนน้ำลายกระเด็น ให้ทหารธรรมดา ๆ (ก่อนนี้เขามักจะเรียกพวกเราว่าข้ารับใช้ผู้โง่เขลา) อย่างพวกเราฟัง ในช่วงพักกลางวัน ใบหน้าซูบผอมราวกับคนตายของเขา เจือสีแดงประหลาดที่ดูผิดปกติ และชวนให้คนชิงชัง เขาพูดเพ้อเจ้อซ้ำแล้วซ้ำเล่า ราวกับเขาอยู่ในช่วงฟื้นตัวชั่วขณะก่อนตายว่า เขาได้สกัดเอา "แสงต้นกำเนิดที่บริสุทธิ์ที่สุด" ออกมาจากชิ้นส่วนของดวงจันทร์อย่างไร แล้วจะกระชากม่านของโลกนี้ออก จุดประกายไฟบนดวงดาวแรกเริ่มแด่ท่านเช่นไร ฉันฟังที่เขาพูดไม่เข้าใจเลยสักนิด จึงทำได้แค่พยักหน้ารับไปทื่อ ๆ และขอให้เขาฝันเป็นจริงโดยเร็ว...

...เพื่อหลีกหนีจากความคิดที่น่ารำคาญเหล่านั้น ฉันบอกกับหัวหน้า Volkov ว่า วันนี้ฉันจะเป็นคนออกล่าเอง หลายวันนี้อุณหภูมิหนาวเย็นผิดปกติ มีกลิ่นเหม็นอับชื้นของเชื้อราตลบอบอวลอยู่ในอากาศ ชวนให้คนอยากจะอาเจียน แกะป่าที่เดิมทีพบเห็นได้ทั่วไปไม่รู้หายไปไหนหมด อาจเป็นเพราะผลจากการออกล่าสัตว์ของเราในช่วงไม่กี่สัปดาห์ที่ผ่านมา หรืออาจเป็นเพราะเลี่ยงภัยความหนาวเย็นก็เป็นได้ แต่สุดท้าย ฉันก็เจอเข้ากับแกะตัวหนึ่งซึ่งอยู่ไม่ไกลจากแคมป์นัก

...นั่นคงจะเรียกว่าการล่าไม่ได้ เป็นได้แค่การค้นพบเสียมากกว่า เพราะแกะตัวนั้นยืนแข็งทื่ออยู่ตรงนั้น ราวกับศพที่ถูกจัดวางไว้อย่างพิถีพิถัน ใบหน้าของมันปรากฏสีหน้าอย่างที่แกะไม่ควรจะมี ดวงตาขุ่นมัวคู่นั้นบวมปูดออกมาข้างนอก ราวกับตาของปลา แต่นั่นไม่ใช่ศพ มันคือสิ่งมีชีวิต จนกระทั่งฉันได้กรีดผ่าหน้าอกของมัน หัวใจของมันยังคงเต้นอยู่อย่างมีชีวิตชีวา แต่จนกระทั่งฉันกรีดผ่าหน้าอกของมัน จนกระทั่งมีดแทงเข้าไปในหัวใจของมัน จนกระทั่งเลือดเหม็นคาวที่ไม่รู้ทำไมถึงเป็นสีเขียวเข้มใต้ความมืดสาดกระเซ็นเต็มพื้น มันก็ยังนิ่งอยู่ตรงนั้น ดวงตาบวมปูดของมันจ้องมองไปข้างหน้า ไม่มีท่าทีตอบสนองต่อความตายของตัวเองแม้สักนิด ราวกับว่าแม้แต่ความตายก็ไม่ใช่ของมัน...

...ขอท่าน Tsaritsa โปรดอภัยให้ด้วย ฉันไม่ได้บอกเรื่องนี้กับคนอื่น ๆ ในทีม เนื้อแกะยังคงอร่อยมาก แค่นี้ก็พอแล้ว ไม่จำเป็นต้องทำให้คนอื่นตื่นตระหนก แค่รอให้ศาสตราจารย์ Karnatsky ทำการวิจัยของเขาให้เสร็จ พวกเราก็จะได้ออกไปจากที่นี่...
