È la quinta volta che mi sveglio da quando sono arrivato qui.

Dopo aver applicato [...], le bruciature sono quasi del tutto guarite e il rischio di infezione è ormai trascurabile. Credo che sarò di nuovo in grado di camminare tra due giorni, al massimo.

Non so se dovrei annotare tutto ciò che ho visto, perché né le parole né la logica possono spiegare ciò che ho vissuto. Tuttavia, se non c'è modo di cancellare i ricordi, non posso reprimere l'impulso di scriverli. Mentre li scrivo qui, prego a [...] che nessuno li legga mai.

In quel momento, sotto la statua gigante e grottesca, ho incontrato una giovane donna tra le fiamme di Och-Kan.

Si è avvicinata lentamente a me, come se le fiamme non fossero altro che una gentile brezza primaverile. Il suo volto... Non avevo mai visto qualcosa di simile. Anche il cristallo più puro non riuscirebbe a imitare la sua pelle, né si potrebbero incidere i suoi occhi anche nel più puro dei turchesi. Eppure, per ragioni che non riesco a spiegare, quel volto, che avrebbe dovuto essere l'immagine della bellezza, era... ripugnante.

Non sapevo chi o cosa fosse. Aprii la bocca per implorarla, implorarla di salvarmi, ma le mie labbra... erano così bruciate da essere irriconoscibili e non riuscivo a pronunciare nemmeno una parola.

Lei sorrise, e nel suo sorriso c'erano crudeltà e una maliziosa arroganza. Mi prese il viso tra le mani e delle lacrime dorate caddero dai suoi occhi turchesi ai miei.

E poi l'ho vista.

Una creazione colossale, molto più grande delle montagne ondulate, la cui brillantezza risplendeva più dell'ossidiana più brillante e volava in cielo come una nuvola vulcanica. Attorno volavano innumerevoli uccelli giganti di metallo, che si nutrivano avidamente del suo sangue scuro. Ho visto ombre correre, spinte dal fuoco, salire dal lontano orizzonte, fino alla luna alta nel cielo, e che trasmettevano brividi e sospiri a distanze inimmaginabili tramite una singola corda intrecciata d'oro e rame bianco. Lei sogghignò vicino al mio orecchio, come se tutto quello che l'umanità aveva realizzato fino a quel momento non fosse altro che un gioco da ragazzi insignificante, irrilevante come le azioni delle formiche, di esseri capaci solo di strisciare sotto i cieli, tremando alla ricerca delle loro tombe ingloriose. E ciò contro cui combattevano, ciò contro cui si scontravano, era un nemico inveterato, formidabile come il mondo intero. Attraverso quegli occhi turchesi, quelle pupille la cui bellezza era quasi terrificante, non vedevo altro che oscurità e vuoto interminabili e insondabili; un luogo che nessuna lingua poteva descrivere, diverso da tutto ciò che avevo visto nelle brevi decadi della mia vita fugace. Fu così che iniziai a urlare, inciampando mentre strisciavo lungo il sentiero, ma perfino le mie urla agghiaccianti venivano soffocate dalle sue risate, e alla fine sparirono senza lasciar traccia.

Quando mi risvegliai di nuovo, ero sdraiato qui da solo. Non osai guardarmi indietro, per paura che quelle cose profane e proibite, che nessuno avrebbe mai dovuto sapere, potessero catturarmi e farmi a pezzi. Gli altri dovevano essere tutti morti tra le fiamme del fuoco di Och-Kan.

Forse non erano le sue lacrime. Forse erano solo gocce d'acqua cadute dalla statua di pietra gigante e grottesca dietro di lei. Forse non c'era nessuno in quel fuoco, e la donna non era altro che un'illusione nata dal mio delirio, qualcosa che avevo immaginato sul ciglio della morte. Ma ora, niente di tutto ciò ha importanza. Sono ancora vivo e questo è ciò che conta.

Och-Kan crede che i passaggi segreti della sua città ineffabile siano noti solo a lui e che il suo regno durerà mille anni. Ma sbaglia, perché al massimo durerà mille settimane.