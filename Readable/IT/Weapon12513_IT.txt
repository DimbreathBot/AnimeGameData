
Nel cuore di Huitztlan giace Kongamato, il Re della Montagna, una creatura enorme, grande come i monti in cui dorme.
In momenti di dolore incommensurabile, in deliranti stati di dormiveglia, il Re della Montagna vede ogni cosa come un nemico mortale.
Attacca indistintamente ogni essere vivente che si avvicina, come temendo che qualcuno possa rubargli qualcosa.
Si dice che Kongamato, che un tempo proteggeva le tribù, sia stato condotto alla follia da quella oscura catastrofe,
ma nessuno riesce a spiegare perché il Re della Montagna, che non dovrebbe essere senziente, attacchi solo chi si avvicina troppo.

Invero, egli perse il senno molto tempo addietro, dopo aver trafitto ferocemente il corpo di quell'individuo.
Le leggende narrano di colui che strinse un patto con lui, una persona che cacciava al suo fianco.
Ma, per quanto preziosi fossero questi ricordi, sono ormai perduti a causa del lungo incubo del Re della Montagna.
Persino il nome "Kongamato" è diventato sconosciuto all'arcaico signore degli Yumkasauri.

Eppure, nonostante tutto...
Nonostante non riesca a liberarsi da quell'incubo, deve almeno proteggere il fuoco, anche se non sa a chi appartenga...
Nonostante si sia dimenticato con chi, e perché, abbia stretto quel patto...

Nonostante il suo possente corpo, di cui un tempo era così fiero, sia scosso da un'agonia rovente...
Nonostante il suo fisico decadente porti ancora i segni di una vergogna indelebile...
Egli non avrebbe mai permesso a nessuno di disonorare la vita e il fuoco che un tempo appartenevano a quella persona.

Malgrado la bestia gigante si sia ormai abbandonata alla follia
e la sua anima sia stata consumata e lordata dalle tenebre,
essa rifiuta di rinunciare a questo ultimo brandello di determinazione.

"Riporterò il Voltafuoco nel Reame notturno, in cambio dell'ultima fiammella.
La legna da ardere di ieri è il fuoco di oggi: la vita segue il suo corso.
Di tutte le nostre azioni risponderemo al fuoco. Tra le fiamme, ci ricongiungeremo."