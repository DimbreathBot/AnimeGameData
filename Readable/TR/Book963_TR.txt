Rex Lapis'in dağa ve ormana barış getirmesinden sonraki günlerden birinde bir denizci, dağın altındaki çapraşık derelere girmiş ve rutubetli alacakaranlık sisinde kaybolmuş. Bambudan bir salın üzerinde soluk mavi-mor parlayan su otlarının üzerinden geçti, düşen çiçeklerle bezeli ağaç ve çalılıkların yanından geçti, daha önce rüyalarında bile görmediği masmavi kuşları takip etti ve uyku mağarasına vardı.
Mantarların yeşim ışıltısı ve soluk ışığı altında denizci, büyülenmiş gözleriyle eski sakinleri gördü. Dağ hayaletleri bir törene katılıyordu sanki, kadim çağlardan kalma pamuk kaftanlar giyiyorlardı, kıyafetlerinin kenarları suda parıldayan, ışık kadar berrak yeşimlerle ve adı bilinmeyen kokulu bitkilerle süslenmişti. Derin bir havuzun kıyısında sıraya geçtiler ve denizcinin hiç duymadığı bir şarkı söylediler:
"Günün son ışığında tek başına dolanır kinim! Rüzgarlar nefretle taşır yağmuru, derin sis örter her yeri!"
"Kalmadı kimse, kayıp yıllara ağıt yakan yalnız bir efendi kaldı geriye, heyhat! Çok geç geldin."
Şarkı hüzünlü ve sessizdi, bir dargınlık tınısı vardı. Denizci mağarada hafifçe parıldayan figürlere yakından baktı ve o an figürlerden birinin üzerindeki yeşimleri çıkarıp zifiri karanlık havuza fırlattı. Ziyaretçinin varlığını hiç fark etmemişti sanki. Ortama çöken melankoli nedeniyle denizci, Qiaoying Köyü'ne dönmek için kürek çekmeye başladı fakat yol boyu işaretler bıraktı ardında.
Söylentiye göre Yuehai Konağı buraya daha sonra gizemli yerleşim yerlerini araştırmak için araştırmacılar yollamış, Taşordu da yasa dışı sığınakları aramak için dağın derinliklerine birlikler göndermiş fakat bunların hiçbiri başarılı olamamış. Yilong Rıhtımı'ndaki meşhur doktor Lan Jing henüz gençken efsanelerde bahsi geçen bu gizemli mağarayı keşfetmek ve kadim reçeteler bulmak amacıyla Lingmeng Dağı'na girmiş fakat döndükten sonra yolculuğundan hiç bahsetmemiş. Ancak vefatından sonra ailesi, kişisel eşyaları arasında bir mürekkep taşı bulmuş. Söylentilere göre bu taş berrak suların rengindeymiş ve gökyüzü kadar parlakmış fakat doktorun ölümüyle birlikte bu mürekkep taşının kökeni doğrulanamamış. Çok sonraları, bu meşhur doktorun soyundan gelenler ticari nakliye işlerinin kötü yönetiminden ötürü iflas ettiğinde bu mürekkep taşı da karmaşada kaybolmuş ve bir daha bulunamamış.