
เหล่าคนพเนจรผู้อ่อนเยาว์เอ๋ย โปรดรับฟังถ้อยคำของคนแก่ตาบอดผู้นี้...
ถ้อยคำเกี่ยวกับเศษซากของเมือง Gurabad ถ้อยคำที่เล่าถึงจุดจบของความใฝ่ฝันอันบ้าระห่ำ...
ถ้อยคำที่บอกถึงหลังคาโค้งประดับด้วยอัญมณีส่องประกายดุจดวงดาว ถ้อยคำที่เกี่ยวข้องกับหลายประเทศที่แตกหักกัน

หอคอยและวิหารทองคำสูงเสียดฟ้าถูกกลืนกินโดยคลื่นแห่งความโกรธแค้น พระราชวังและตำหนักถูกยึดครองโดยประชาชนผู้ยากแค้น...
ฝูงประชาคั่งแค้นไล่ตามไปตามคำชี้นำของผู้สวมหน้ากากทองเหลือง ผู้มีความรู้ต่างเรียกเหตุการณ์นี้ว่า "โรคระบาดครั้งใหญ่"
หลังเมือง Gurabad ล่มสลายลงจากโรคระบาดครั้งใหญ่อันมืดมิดครั้งนี้ นายใหญ่แห่งทรายสีชาดก็ได้จมสู่เส้นทางความพินาศแห่งตน...
เพราะประสบผลกรรมจากเล่ห์กลอุบายชั่วร้าย ญิณ Liloupar ผู้เกิดจากบงกชจึงได้รับกรรม ทำให้วิญญาณแตกเป็นหลายชิ้นส่วน
ขณะที่อาณาจักรโอเอซิสอันอุดมสมบูรณ์ พังทลายลงท่ามกลางผืนทรายในชั่วข้ามคืน หลายเผ่าพันธุ์และหลายเมืองก็เกิดความโกลาหลขึ้นอีกครา...
หลังจากนั้น มนุษย์ท่ามกลางทะเลทรายและโอเอซิสก็ได้แยกตัวออกเป็นเจ็ดประเทศ โดยมีนครแห่งไพลินอย่าง "Tulaytullah" ที่ยิ่งใหญ่ที่สุด

"ข้ามั่นใจว่าตัวเองมีชีวิตอยู่มาอย่างยาวนาน และเคยเป็นสักขีพยานในเรื่องราวของคนโง่กับคนชั่วมานับไม่ถ้วน..."
"ยามข้าเยาว์วัย กำแพงยักษ์ที่หลอมขึ้นจากโลหะทองแดง เคยค้ำยันหลังคาโค้งประดับอัญมณีที่เป็นดั่งคลื่นทะเลใต้แสงจันทร์"
"ยามข้าเยาว์วัย คูคลองของ Tulaytullah ถักทอเป็นตาข่ายพร่างพราว แสงไฟแข่งกันส่องสว่างกับดวงจันทร์..."
"ในวันนี้ที่ข้าสูญเสียดวงตาไปทั้งคู่ กลับได้ประจักษ์กับชนชั้นสูงที่ตกเป็นทาส องค์ชายผู้ถูกเชลยศึกขับไล่จากตำแหน่ง..."
"ในวันนี้ที่ข้าสูญเสียดวงตาไปทั้งคู่ กลับกำลังเล่าถึงเรื่องผู้มีปัญญาที่ถูกลอบสังหารโดยชนชั้นสูง เรื่องนักระบำต่างแดนผู้แย่งชิงอำนาจ..."
"เมืองเกิดขึ้นและล่มสลายในแค่หนึ่งห้วงฝันเมามาย คนดีและคนชั่วในนั้นต่างถูกบดทับแตกสลายราวกับข้าวเปลือกใต้โม่"

ทะเลแห่งไพลินถูกกลบหายไปด้วยคำลวงนับไม่ถ้วน ถ้อยคำลวงเหล่านั้นได้กลายเป็นตำนานและประวัติศาสตร์...
แม่ทัพผู้เคยรุกรานเมืองมากมายเหลือคณานับ สุดท้ายข้างกายก็เหลือทาสรับใช้คอยนำทางเพียงผู้เดียว
ทาสรับใช้วัยละอ่อนครอบครอง "กุญแจ" และความหวังเลือนรางที่จะฟื้นฟูบ้านเกิดเมืองนอน...
ราชาผู้สิ้นลมอย่างน่าขัน เพียงเพราะการล่าเหยี่ยวนั้น บนลำคอของเขามีรอยมีดประดับไว้ด้วยเลือดเจิ่งนอง
นักระบำสาวผู้ให้คำมั่นสัญญากับองค์ชาย ในใจกลับโอบอุ้มเต็มไปด้วยความเคียดแค้นที่มีต่อทรราชผู้เลือดเย็น...

มือของมนุษย์ได้สร้างร่างเหยี่ยวโบยบิน และบรรจุเสี้ยววิญญาณญิณที่แตกสลายไว้ในนั้น
เหินทะยานขึ้นจากยอดผาเมือง Gurabad บินพาดผ่านเมืองแห่งทะเลทรายอันน่าสลด...
ในที่สุดก็บินมาตกอยู่ในมือของทายาทของผู้ฉาบด้วยทอง ความทรงจำเลือนหายดั่งเม็ดทรายที่ร่วงหล่น
ขนนกมนุษย์สร้างที่นอนนิ่งกลางผืนเนินทราย เป็นการประกาศการล่มสลายของอาณาจักรอย่างเงียบงัน...

ท่ามกลางเสียงแก่เฒ่า องค์ชายผู้เหลือรอดหวนนึกถึงพระราชวังในบ้านเกิดที่ถูกแผดเผา
ครั้นเวลานั้น อาจารย์ยังเป็นแม่ทัพกับกวีคนหนึ่ง ที่สวามิภักดิ์ต่อทรราชผู้ทำลายบ้านเมืองของตัวเอง
กงเกวียนกำเกวียน คนหนึ่งสูญเสียตาทั้งคู่ อีกคนสูญเสียบัลลังก์...
วงล้อแห่งโชคชะตายังคงหมุนเวียน และคอยโปรยซากเศษเสี้ยวความหวังสู่โลกมนุษย์ต่อไป
