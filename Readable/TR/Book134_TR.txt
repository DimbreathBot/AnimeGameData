Avam kız, güneşli bir günde şehre varmıştı. Uzun altın sarısı saçları bahar güneşi gibi parıldıyor, mavi gözleri ışıltılı dalgalar gibi öğlen güneşinde etrafa ışık saçıyordu. Böyle bir kızın, canavarlarla dolu yolları aşıp şehre kadar yalnız başına gelebildiğini hayal etmek oldukça güçtü.

"Ondan şüphe etmek güzelliğine hakaret olur!"
Böyle bağırdı handaki kalabalığın arasındaki sarhoş kapı muhafızı. O gün muhafızlıktan güzel kazanmıştı, en azından bardağını şafağa dek doldurmaya yetecek kadar.
"Kızın güzelliğinden mest olduğunu hepimiz anladık!"
diye patlatıverdi yanındaki adam.
"Peh, sen ne anlarsın! Kadınların peşinden koşan birine mi benziyorum? Sana esas neyin peşinde olduğumu göstereceğim!"
Asker hemen para dolu kesesini çıkardı ve elinde salladı.
"Yüce gökler adına! İçkiler bugün senden!"
"Adamı duydun, herkese birer içki! Tek endişem şu: Bir tane daha içmeyi kaldırabilecek misin?"
...

Böylece Nottie adındaki bu gezgin alim, şehirdeki yeni hayatına başlamıştı.
Nottie, sakin ve nazik bir şekilde konuşan biriydi. Öyle ki gün içinde Nottie ile konuşanların, geceleyin tatlı rüyalar göreceğine dair dedikodular dolanırdı tüm şehirde.
Bunun dışında, yeni gelen kız şehirdekilerin hayatında herhangi bir rahatsızlığa sebep olmadı. Ne de olsa insanlar hem günlük işleriyle hem de asillerin baskılarıyla uğraşmak zorunda kalıyordu.

"Ah, ah... Şehirdeki hayatın kolay olacağını sanıyordum. Böyle olacağını hiç düşünmezdim..."
Güneş ışınları odasını doldururken başını eğdi ve ellerinin arasına aldı. Masanın yanındaydı, parmakları ise sanki bir şeyin etrafında dolanıyor gibiydi. Sözleri, dinleyen kişileri hemen her şeye inandırma gücüne sahip bir şekilde büyülü bir şarkı gibi dökülüyordu dudaklarından.