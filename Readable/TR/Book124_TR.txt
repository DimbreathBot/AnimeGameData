Delikanlı yavaş yavaş büyüdü, yeni arkadaşlar ve yeni deneyimler edindi.
Pınar perisi ise eskiden yaptığı gibi ona sessiz ağıtlarını şakıdı durdu.

Sonunda o gün geldi çattı; peri, çocuğu bırakıp gitti ve onu bir daha görmedi.
Bir daha ne kelimeler çağlayacaktı pınarın şırıltısında, ne de ayın çarpık yansıması bir bütün olabilecekti.
Pınar perisi her ne kadar ait olduğu yeri bulmuş ve kısa süreli bir mutluluk yaşamış olsa da, hâlâ yapayalnız olduğunun birden farkına vardı.

Artık bir çocuk olmayan genç adam ise perinin çekip gidişine akıl sır erdiremedi ve kendi yalnızlığı için yine kendini suçladı.
"Belki de sadece çocukça bir fanteziydi bu."
diye düşündü kendi kendine, pınarın şırıltısını dinlerken.

Ama o buz gibi öpücük, bir zamanlar saçlarını narince savuşturan rüzgar kadar gerçekti.
Birçok kez arkadaş edinip kaybetmiş olmasına ve sayamayacağı kadar maceraya atılıp geri dönmesine rağmen, sonunda yine yapayalnız olduğunun farkına vardı.

Böylece, tıpkı yıllar önce olduğu gibi, çocuğun gözyaşları ayın çarpık yansımasının düştüğü pınarın suyuna karıştı.
Ancak bu kez pınar perisi söz verdiği gibi çıkıp gelmedi.
İnatçı bir şekilde sırtını dönmüştü. Masum bir çocukluk hayalinin öznesi ya da uzak diyarlardan gelen yabancı bir gezgin olmaya razıydı ama neredeyse sonsuz olan hayatının, aşkının yeminini bozmasına izin vermeye niyeti yoktu.

Bir efsaneye göre, yağmur yağdığında pınara düşen yağmur damlacıkları pınar perisinin gözyaşlarına karışırmış.
Çocuk, son nefesine kadar bu batıl inanca sımsıkı sarıldı.
Fakat gerçek duygularından kaçan pınar perisi, ne yazık ki buna bir türlü inanamadı.
