—Spiriti delle montagne—
Molti Seelie solitari fluttuano nelle foreste di montagna di Liyue, e puntualmente possono venire avvistati mentre aleggiano nella nebbia di montagna, tra le rovine di città antiche o nei villaggi pericolanti e fatiscenti. Se il custode di una Visione si avvicina a un Seelie, verrà guidato verso tesori nascosti da molto tempo o meccanismi ingegnosi e incomprensibili.
Il popolo di Liyue crede che vedere questi spiriti piccoli e silenziosi sia di buon auspicio. Alcuni pensano che essi siano le anime di Adepti o di dèi benevoli sconosciuti e ormai defunti, altri che siano l'eco di stranieri senza patria e che guidino i visitatori soli e persi sulla via di ritorno a casa.
Secondo un'antica leggenda dei villaggi di montagna, in un tempo precedente alla nascita degli Adepti, i Seelie che ora vagano tra le montagne vivevano in modo completamente diverso, avevano un bellissimo corpo tangibile e godevano di enorme saggezza. Si dice che l'epoca in cui i Seelie giravano per le montagne e passeggiavano nelle grandiose sale di città antichissime sia precedente persino al periodo in cui Rex Lapis combatté duramente contro innumerevoli dèi rivali.
Un giorno di quel remoto passato, l'antenato dei Seelie incontrò un viaggiatore proveniente da lontano, e i due prestarono un giuramento d'unione eterna davanti alle tre sorelle del Palazzo della Luna. Trenta giorni dopo, all'improvviso si scatenò una catastrofe. I due scapparono in esilio mentre il mondo controllava intorno a loro, ma la terribile calamità li raggiunse e s'impadronì di loro. La punizione inflitta fu crudele: sarebbero stati separati per l'eternità e i loro ricordi sarebbero stati cancellati.
Giorno dopo giorno il leggiadro Seelie dal cuore spezzato e le sorelle divennero sempre più scontrose e riservate, finché il loro meraviglioso aspetto non appassì, disseminando tra le montagne e le rovine dei frammenti del loro passato, che si tramutarono in piccole forme di vita. Avevano perso molteplici cose importanti, dimenticato tantissimi ricordi e la loro voce e la loro saggezza erano ormai scomparse, eppure continuarono a cantare le loro canzoni sofferenti. Dentro di loro c'è ancora un brandello dell'amore profondo provato per il loro compagno ormai perso da tempo, ed è per questo che guidano i viaggiatori bloccati dalla nebbia di montagna e, intanto, cercano di recuperare tra rovine deserte, toelette abbandonate e poesie ormai indecifrabili il ricordo di quella storia antica.
Ovviamente, questi non sono altro che racconti popolari grossolani e incoerenti, delle supposizioni fantasiose su come fosse Liyue in un passato remoto e precedente a Rex Lapis. Inutile dire che questi racconti non hanno alcuna credibilità. Tuttavia, la vera origine di questi spiriti malinconici che vagano per le montagne è tutt'ora oggetto di dibattiti, e su questo tema non si è mai raggiunto un accordo.