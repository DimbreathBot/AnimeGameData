...

Grazie all'aiuto di Venerare e... ho finalmente attraversato... e ho raggiunto il picco di questa montagna...

Questo picco è il più alto e pericoloso tra quelli circostanti. Mi scuso per non aver trovato parole più poetiche per descriverlo, ma visto il suo aspetto credo che un nome come "Picco Pileo" sarebbe appropriato. Analizzando il terreno ho notato che potrei usare una corda per arrampicarmi sulla facciata orientale, poi potrei sfruttare il vento per lanciare un gancio... e poi...

...

Nessuno dei giovani mi ha voluto accompagnare nella scalata. All'inizio alcuni di loro erano impazienti di provarci, ma poi gli avventurieri più anziani li hanno spaventati e gli hanno fatto cambiare idea. Dicevano che fosse "un incubo da cui non ci si risveglia." Gli insuccessi di chi li ha preceduti hanno fatto invecchiare i loro cuori prima del previsto e hanno indebolito la loro determinazione. Ma io non sono ancora vecchio. La mia mente e il mio corpo sono in ottima forma, e arrampicarmi sul Picco Pileo non è altro che la mia prossima sfida.

...

Ottime notizie! Arlik ha accettato di arrampicarsi sulla montagna con me. Lo sapevo che prima o poi avrei trovato uno spirito affine!

...

Ho decisamente sottovalutato questa montagna. Soltanto quando ho iniziato a scalarla ho capito che non c'è alcun modo per arrivare in cima. È come un misterioso cristallo che domina in tutto il suo splendore: perfettamente scolpito ed estremamente liscio... Spero che le provviste di cibo che mi ha dato la tribù basteranno fino alla vetta.

...

Un nuovo infortunio. Ho una gamba in pessime condizioni, e due dita della mano sinistra sono assiderate. Perlomeno la mano destra è ancora intatta. Penso che mi ci vorranno mesi per guarire del tutto, ma non è il momento di arrendersi.

...

Pessime notizie. Arlik non ce l'ha fatta. Era troppo vecchio e il suo corpo non è riuscito a reggere le gelide tormente di neve e il terreno ripidissimo della montagna. Ho tenuto un breve funerale per lui, e gli ho seppellito accanto una bottiglia del suo vino preferito. Ora sono solo. La bufera di neve non sembra voler cessare, quindi devo continuare ad arrampicarmi, prima che le rocce si congelino...

...

Mi sono di nuovo rotto la gamba, ma fortunatamente è solo una piccola frattura. Per poco non sono stato buttato giù da una raffica di grandine. Sono riuscito a salvarmi da morte certa aggrappandomi con tutto me stesso ad alcune rocce aguzze e poi sono finalmente riuscito a tornare sulla facciata della rupe. Forse, dopo tanta fatica, sono riuscito a trovare un modo per scendere giù dalla montagna...
Temo che la fortuna mi avrebbe abbandonato se fossi finito contro una parete di ghiaccio o se fossi rimasto intrappolato in una crepa... Questa volta ha solo riaperto una vecchia ferita. Temo che al mio ritorno non riuscirò ad arrampicarmi per un anno intero...

...

Il cielo è terso. Penso che per alcuni giorni non scoppierà un'altra tormenta di neve. Ho visto un falco volare dritto tra le nuvole, vicinissimo al picco della montagna, in un punto così alto da essere irraggiungibile.

Se solo potessi volare nel cielo come quel falco...

Proprio come la favola in cui gli aquilotti impararono a volare sulla cima di una montagna altissima...

...
