Bu, çok uzun yıllar öncesine uzanan bir hikaye. Akşamki ziyafetten sonra Bayan Aviva (kendisi bugün Leydi Nenonen olarak bilinir) hep yaptığı gibi bilimin hızlı ilerleyişi hakkında dramatik bir şekilde bize dert yanıyordu. Mühendislik konusundaki bilgisi Watatsumi Adası'nın toprak kalitesi hakkındaki bilgisinden daha az olsa da (tabii toprak konusunda da bir şey bildiği söylenemez) mühendisliğe ilgi duyduğunu belli etmek o dönemin hanımefendi ve beyefendileri arasında modaydı.

"Atalarımız zaten bu toprakları binlerce yıl önce fethetti." derken boğazını temizledi. Bir yandan yeşim taşları ve mavi mücevherlerle bezenmiş yelpazesini sallarken diğer yandan da yalandan bir ümitsizlik ifadesi takınmaya çalışıyordu. "Birkaç yüzyıl önce yeni dalış ekipmanlarını kullanarak kolaylıkla okyanusları fethettiler. Bugünse aniden bazı asil gençlerin aklına gravimetre denen aleti kullanarak dünyayı prangalarından kurtarıp gökyüzünü fethetme fikri geldi. Ve korkarım ki bu hayalleri yakın bir gelecekte gerçeğe dönüşebilir."

"Tam da dediğiniz gibi. Ah şu insanlar, nasıl da güçlü ve enerjik bir tür, üstelik müthiş bir bilgeliğe sahipler! Şartlar ne olursa olsun akla hayale sığmayan bir tutkuyla yaşam koşullarını değiştirme arayışına giriyorlar." diye hemen ekledi Buğukuş editörü. "Aslına bakarsak, söz konusu makina mühendisliği ve teori olduğunda insanlık zaten yaratıcı ile eşit düzeyde. Doğal dünyanın büyük bir kısmını fethettiler ve iradeleri sayesinde bu dünyaya yeniden şekil verebilirler."

"Ah, hayır... Ben öyle bir şey demek istemedim." dedi Bayan Aviva sesli bir şekilde iç çekerek. "O uzak ve bilinmeyen kıtalar, denizlerin derinliklerinde saklı harabeler, tüm o romantik keşifler ve çığır açmalar, bilimin ve mantığın ışığında ortaya konan tüm büyük başarılar uygarlığımızın içinde kayboldu. Atalarımız en tepelere ulaştı ve çok büyük başarılar elde etti, geldiğimiz noktada bize keşfedecek ve fethedecek çok az şey bıraktı. Bilinmeyeni keşfetme arzusuyla yanıp tutuşan hanımefendi ve beyefendiler için daha üzücü bir şey olabilir mi?"

Efsane Kral Argeadai'ın sözlerini kendini beğenmiş bir şekilde tekrarlaması, bu durumun kendisini ne kadar üzdüğünü ispat etmeye çalışıyor gibi görünmesine yol açıyordu. Gelgelelim herkes tembelce oturmuş, sadece nazikçe kafa sallamayla yetiniyordu. Hatta Leydi Elle hafifçe esnedi.

Kimsenin oralı olmadığını gören Bayan Aviva, heyecanını kaybetti ve konuyu gelecek haftaki baloya getirdi. Bu açıkça daha popüler bir konuydu ve kasvetli ortama yeniden canlılık geldi. Mösyö Ratar, Sumeru'da duyduğu bir kule, bir büyücü ve bir cam bardakla ilgili hikayesini anlatmak üzereydi ki şimdiye kadar sessiz kalan Bay Ciric araya girdi.

"Söylediğiniz şeyler beni derinden etkiledi Bayan Aviva." diyerek bir sigara yaktı. "Ancak endişelenmenize gerek yok. İnsanlığın henüz kontrol altına almadığı bir boşluk daha var ve gerekli teknikler geliştirilemezse korkarım ki bu hiçbir zaman gerçekleşmeyecek."

"Neymiş o?" diye sordu Ratar, suratını asarak. Maymunla ilgili hikayesinin ilgi toplayacağından oldukça emindi.

"Zaman."

Bir anlığına tüm oda sessizliğe büründü ve hemen ardından herkes kahkahalara boğuldu.

"Ne saçma bir konuşma!" diye çıkıştı Doktor Reinier, gülmemeye çalışarak. "Her şeyi geçtim, zaman nasıl olur da boşluğun bir parçası olarak düşünülebilir?"

"Zamandan ayrı bir şekilde boşlukta tek başınıza var olabilir misiniz?"

"Nasıl yani?"

"Yani şu anda benimle konuşurken bir anda iz bile bırakmadan ortadan kaybolmanızdan bahsediyorum. Bu mümkün mü sizce?" diye sordu ve diğerlerinin düşünmesine fırsat verir gibi bir süre bekledi. "Kuşkusuz, düşünebilme yetisine sahip herkes bilir ki zaman da tıpkı uzunluk, genişlik ve yükseklik gibi boşluğun boyutlarından biridir. Dolayısıyla doğanın bir parçasıdır ve kontrol altına alınabilir."

"Saçmalığın daniskası..." diye mırıldandı doktor, ancak Bay Ciric'i yalanlamadı.

"Bu alanda bir süredir araştırma yapıyorum." dedi ve devam etti: "İnsanların diledikleri gibi zamanda yolculuk yapabilmelerini sağlayan bir makina tasarladım. İki ay içinde hazır olacak. O an geldiğinde Bayan Aviva, sizi ve buradaki tüm hanımefendi ile beyefendileri, insanlığın bir sonraki büyük başarısı olan zamanın fethine tanıklık etmeye atölyeme davet ediyorum."

Bayan Aviva bir şey demedi. Hatta yüz ifadesine bakılırsa bu asil arkadaşımızın Bay Ciric'in sözlerinden hiçbir şey anlamadığı belli oluyordu.