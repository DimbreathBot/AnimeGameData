...
Gri saçlı yaşlı bir adam, altı özel tabanca kurşununu dikkatli bir şekilde masanın üzerine koydu ve neredeyse kör olmuş gözleriyle önünde duran kardeşlere baktı.
"Altı kurşun. Yeter mi?" diye sordu yaşlı adam.
"Yeter." dedi erkek kardeş.
Yaşlı adam iç geçirdi. Sözünü tutmuş ve kapısının önünde bulduğu iki yetime bildiği her şeyi öğretmişti.
Kılıç tekniği, nişancılık, aldatma...
Köpeklere yakalanmadan bir köşke nasıl sızılacağı, iz bırakmadan birisinin uykusunda nasıl öldürüleceği ve tereddüt etmeden tetiğin nasıl çekileceği...
"Altı kurşun, altı hayat..." dedi yaşlı adam kendi kendine.
"Hayır," dedi kız kardeş, "beş hayat."
"İki kurşun aynı kişi için."
Yaşlı adam bir şey demedi. Onu neden seçtiklerini ve bu işi nasıl planladıklarını sormadı, tıpkı yıllar önce öğretmeninin ona bu soruları sormadığı gibi.
Fakat yaşlı adam öğrencilerine değer vermişti. Neredeyse kör olmuş gözleri şehirdeki herkesten daha fazla şey görmüştü.
"İntikam tek yönlü bir yoldur çocuklar." dedi ve "Benden öğrendikleriniz zengin ve anlamlı bir hayat yaşamanız için size yeter." diye ekledi.
"Sonunuzun benim gibi olmasını istemiyorum. Gözlerime bakın, intikam peşinde koşanlara verilen ilahi cezadır bu gözler." Görmeleri için bulanık gözlerini açmaya çalıştı.
"Biz yirmi yıl önce zaten öldük." dedi erkek kardeş. "Bu kurşunları hak edenlere sıkmazsak yaşayanların diyarına dönemeyiz."
Yaşlı adam konuşmayı kesti. Onları yanına aldığında bu günün geleceğini biliyordu.
"Pekala... Sizi daha fazla ikna etmeye çalışmayacağım." Elleriyle vücudunu destekleyerek ayağa kalktı. Son zamanlarda ayağa kalkmak bile ona külfet olmaya başlamıştı.
Buna rağmen masanın etrafından dolaştı ve en sevdiği öğrencilerine sarıldı. Onları son kez gördüğünü biliyordu.
"Başka bir şeye ihtiyacınız var mı?" diye sordu yaşlı adam.
"Hayır." dedi erkek kardeş.
Yaşlı adam kız kardeşin kaşlarını çattığını fark etti. Görmedi ama hissetti.
"Ne oldu Iris?" diye sordu yaşlı adam. Iris'i hep daha çok sevmişti. Iris düşünceli ve tutkulu biriydi ancak elinde silah varken bir kere bile tereddüt ettiği görülmedi.
Iris pencerenin dışındaki çiçeklere baktı ve "Aslında bir isteğim daha var." dedi.
"Gökkuşağı Güllerinden birkaç tane koparabilir miyim?"
...

İki Silahşor, s. 224