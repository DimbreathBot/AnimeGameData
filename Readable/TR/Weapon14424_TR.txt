
Rex Lapis geldiğinde Chenyu Vadisi halkının ataları çoktan kabileler halinde tepelerin dört bir yanına yayılmıştı.
Duru sular kadar saf olan yeşim taşlarını oyuyor, kadim geleneklere uygun şekilde festivaller düzenliyorlardı.
Kutlu ve uğurlu bir günü iple çeken bu kabile halkı için meşakkatli işleri bir kenara bırakıp güzelim yeşim taşlarını feda etmek ve hürmetlerini sunmak adına suya taş atmak bir adet haline gelmişti.
Hepsi masmavi semanın sessizliğe gömülmüş habercilerini yad ediyor, gelecek yılın lütuflarının da afetlerinin de yolunu gözlüyorlardı.

Bir zamanlar Chenyu Vadisi'nde hüküm süren kadim tanrı, yabancı bir diyarda can verdiğinde Rex Lapis toprakların kontrolünü ele geçirdi.
Dağlık yabanın ortasındaki kadim atalar sayesinde Liyue uygarlığı yavaş yavaş filizlenmeye başlamış fakat kurban sunma geleneği henüz gözden çıkarılmamıştı.
Aradan geçen uzun yıllarda en sert kayalar bile suyun narin akışıyla aşınarak sivriliğini kaybedecek, yerel halkın kadim gelenekleri Liyue'den yeni göçen kişiler tarafından kabul görecekti.
Böylelikle burası, Liyue Limanı'ndan daha farklı geleneklerin benimsendiği bir yer haline geldi ve insanlar Liyue Limanı'ndakilerden daha farklı ve daha nazik bir mizaca sahip oldu.

Uzayıp giden yılların ve mevsimlerin ardından, atalar ve onların kabileleri yeni gelenlerle kaynaştı, yeni klanlara ve yeni yerleşim bölgelerine yer açtı...
Yeşim taşından süs eşyaları oyma sanatı yok olmaya yüz tutmuş olsa bile, bu yeni devirde çay yetiştiriciliği baş gösterdi ve çay tarlaları Chenyu Vadisi'nin dört bir yanına dağıldı.
Chenyu Vadisi halkı artık saf su kadar parlak yeşim süsleri sonsuzluğa akan nehre fırlatmasa bile,
Yilong Rıhtımı'nda ataları ve ölüleri yad etmek için yapılan tören, dağdan akan berrak bir derede parlaklığıyla göz alan bir yeşim taşı gibi günümüze kadar ulaştı.

Bugün bile dağlar ve vadiler arasındaki yıkıntılarda bitki toplayan kişiler bazen mavi yeşil renkli Yilong yeşim taşları bulur.
Bu taşlar, artık kadim tanrılara ses vermese bile bu dünyanın ışığıyla parıl parıl parlamaya her daim devam edecektir.
Dilsiz yeşim taşı, atalarının çektiği sıkıntıları ve atıldığı maceraları barındıran o kadim tarihi asla anlatamaz.
Mazinin tüm muammaları ise ancak bu taşları şans eseri eline alıp bakan kişilerin hayal gücü ve tahminiyle çözülmeyi bekler.