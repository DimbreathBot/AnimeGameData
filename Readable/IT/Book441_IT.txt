La pecora, l'uccello e il coccodrillo

Il mansueto e docile capo delle pecore inviò sette agnelli a cercare i campi con l'erba e l'acqua più fresche.

Il saggio uccello s'imbatté nei sette agnelli e gli chiese dove fossero diretti.

Gli ingenui agnelli gli confidarono tutto, rivelando all'uccello la loro destinazione.

"Abbiamo udito i bisbigli della tua saggezza nel vento. Poiché puoi vedere lontano nel cielo, potresti indicarci dei campi con erba e acqua fresche?"

Gli ingenui agnelli non sapevano che anche l'astuto uccello voleva pulire le sue piume in un campo con una sorgente d'acqua.

"Agnellini, dirigetevi a nord, lontano dal sole cocente. Penso che l'erba e l'acqua laggiù siano le più fresche in assoluto."

Il capogruppo degli agnelli credette alle parole dell'uccello. Quando raggiunsero il nord del nord, si ritrovarono dinanzi a un coccodrillo corazzato.

Il coccodrillo aprì la sua enorme bocca, non per divorare gli agnelli, ma per chiedergli cosa fossero venuti a fare in un luogo tanto desolato.

"L'uccello saggio ci ha detto che qui avremmo trovato l'acqua e l'erba più fresche."

"L'uccello ha usato la sua saggezza per indirizzarvi nel posto sbagliato, ma io non farò altrettanto."

Il coccodrillo pianse lacrime di compassione per la sorte degli agnelli, e decise di scortarli fino alla loro casa.

Sulla via del ritorno l'uccello s'imbatté nuovamente negli agnelli, restando stupefatto dalla gentilezza del coccodrillo.

"Mi vergogno di aver abusato della mia saggezza. Permettetemi di accompagnarvi a conoscere il capo delle pecore."

Quando il capo delle pecore vide apparire le nove sagome, il coccodrillo aprì la sua enorme bocca.

Oh, che intestini deliziosi! Che stomaci dolci e croccanti! Quanti bocconcini di carne!

Quanto sangue! Globi oculari tanto vicini da poterli strappare!

Il coccodrillo pianse di nuovo, e parlò della mansuetudine e della docilità del capo delle pecore.

Questa storia ci insegna a non fidarci dei modesti, dei saggi e di chi versa lacrime.