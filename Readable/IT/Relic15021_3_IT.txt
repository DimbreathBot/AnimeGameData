
"Dove stai andando, vagabondo?"
Il giovane itinerante fu fermato dal grido di un bambino.
Era il figlio di un artigiano di Tatarasuna e, sebbene fosse malato, il suo sguardo era ancora limpido.
Il giovane gli disse di essere diretto alla Città d'Inazuma.
"Ma ora sta piovendo a dirotto, e dicono che chi va via non ritorna più!"
Il giovane aprì e chiuse la bocca diverse volte, ma infine riuscì solo ad accennare un sorrisetto.
La volta successiva che mise piede su quell'isola, il bambino era sparito.

"Dove vai, ragazzo di Inazuma? Questa barca non è qui per te!"
Il giovane vagabondo venne fermato al porto da un barcaiolo.
Cercò di sguainare la spada, ma fu interrotto dal suo accompagnatore.
L'uomo disse al marinaio che quello straniero era con lui.
"Ah, signore, quindi è suo ospite? Perdoni la mia arroganza."
L'uomo diede al ragazzo un manto per proteggerlo dal freddo, ma lui scosse la testa.
Non aveva bisogno di niente di tutto ciò. Voleva solo sapere cosa avrebbe potuto trovare di interessante durante quel lungo viaggio.

"Lord Messaggero, dov'è diretto?"
Il giovane, che più d'ogni altra cosa detestava i chiacchieroni, diede uno schiaffo al suo sottoposto col dorso della mano.
Amava guardare l'espressione di terrore e impotenza sul volto degli esseri umani.
Forse per questo continuava ad avere un subordinato: per poter ammirare le sue stupide espressioni facciali.
Disse a quell'uomo umiliato e spaventato che erano diretti a Mondstadt, verso est.
"Ricevuto! Faccio subito preparare le guardie del corpo!"
Ovviamente non aveva bisogno di alcuna guardia, ma era troppo pigro per sprecare il fiato con gli idioti.
Indossò il suo cappello da viandante e si diresse a est da solo.

"Dove stai andando, caro?"
Il giovane fu fermato da una donna anziana lungo la strada verso casa.
Le disse che era diretto a ovest.
"Quindi vai all'Isola di Yashiori? Cosa ti porta in quel posto?"
Lo aveva chiesto senza rifletterci, in quanto sapeva solo che di recente la situazione non era tranquilla.
Il giovane le sorrise sincero, la ringraziò per l'interessamento e le disse di avere un incontro prefissato laggiù.
Mentre la nave si avvicinava poco a poco alla riva, sul bagnasciuga era possibile vedere una donna in abiti stranieri.
Questa lanciò al giovane una piccola sfera di cristallo.
Il giovane la prese al volo con facilità e l'alzò verso il sole insanguinato e morente.