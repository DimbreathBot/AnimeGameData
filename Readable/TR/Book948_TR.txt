(Dış etkilere kapalı ortam sayesinde iyi korunmuş bir kağıt parçası. Kelimeler yarı yazılmış, yarı çizilmiş duruyor...)
Kayalar düşüp de beni buraya hapsedeli kaç gün oldu?
O kadim kazı alanına bir kez daha iyice bakamadım, ne yazık. Bakabilseydim eğer, duvardaki bu çizim...
Haha, iflah olmam ben, şu anda bile o resimleri düşünüyorum.
Arkadaşlarım ve büyüklerim neden daha önce Filojiston Oyması sanatını uygulamadığımı ve onları neden bu tür tablolara ve grafitilere dönüştürdüğümü anlamıyordu... Anlamamaları da normaldi zaten. O sert çizgiler, ışığın ve rüzgarın yumuşak dokunuşuyla nasıl kıyaslanabilirdi ki? O katı kıvrımlar, akan suların veya düşen yaprakların izleriyle nasıl mukayese edilebilirdi ki?
Oyma için elimdeki tüm Filojistonları kullandım, aslında yaptığım oymaları çok daha güzel ve etkileyici hale getirmem gerektiğini biliyorum.
Bazıları Filojiston Oymasının sadece bir araçtan ibaret olduğuna, o güzelliğin de gereksiz olduğuna inanırlar.
Ama bazıları da... Yani umarım ki öyledir, gelecekte benim ortaya çıkardığım bu sanat formunu çok beğenecek ve on yılı aşkın süredir harcadığım emek boşa gitmeyecek.
Tabii rüzgar ve yağmurla birlikte taş duvarlardaki bu resimlerin yok olma ihtimali yüksek.
Fakat ya bir gün gelir de bu sanat tarzı anlaşılır ve bir gün popüler hale gelirse?
Ya da hikayecilerin anlattığı hikayeler doğruysa ve taşlar gerçekten konuşabiliyorsa? Ve bundan yüzlerce binlerce yıl önce bu resimlerden yeni bir yaşam doğduysa?
"Ah, çok yazık!" diye düşünmeden edemiyorum. Her neyse, önce bu duvar resimlerini nasıl bitireceğim ona bakalım.

Hiçbir şey başaramamış olan bir grafiti ustası...
Aman, ismim anılmıyor bile.