...Qualcosa non quadra. Petrenko ha detto di aver sentito un lamento raccapricciante durante la notte, che ricordava il respiro affannoso di una bestia e le urla di un uomo ferito. L'ha giurato sul nome della Tsaritsa. Nessuno di noi l'ha sentito, nemmeno Elena, che era di guardia, ma abbiamo trovato delle strane impronte vicino all'accampamento, come se qualcuno avesse trascinato qualcosa. Qualunque cosa fosse, non poteva essere viva: nessuna creatura vivente lascerebbe dietro di sé delle impronte così insolite...

...Il capitano Volkov sospetta che il professor Preobrazhensky e i suoi sottoposti stiano tramando qualcosa. Ci ha fatto piazzare delle trappole in più intorno all'accampamento e ha persino attivato quei robot difensivi, quelli che valgono più di tutti noi messi assieme. Non ho idea di come giustificherà il dispendio di risorse ai suoi superiori, ma sicuramente troverà una scusa...

...La ricerca del professor Karnatsky sembra procedere senza intoppi. Ha persino trovato il tempo di spiegare a noi soldati di truppa una delle sue scoperte. Finora ci aveva sempre definiti degli "stupidi tirapiedi". Sbavando, il suo volto emaciato è diventato rosso come quello di un uomo morente che ritrova un ultimo momento di lucidità. C'era qualcosa d'innaturale e disgustoso nella sua espressione. Ha detto di aver estratto "la luce primordiale più pura" dal frammento di luna, e di essere sul punto di svelare il mistero del mondo, accendendo la prima scintilla per i desideri di Sua Maestà. Non ho capito cosa volesse dire, quindi ho annuito e gli ho augurato di concludere presto la sua ricerca...

...Ho chiesto al capitano Volkov se oggi potessi andare a caccia. Mi serve qualcosa per distrarmi. Le temperature sono particolarmente basse ultimamente, e l'aria è pregna di muffa e odore di decomposizione. Le capre erano abbondanti quando siamo arrivati qui, ma ora sembra che se ne stiano tutte nascoste... Forse a causa della nostra caccia, o magari per ripararsi dal freddo. Comunque sia, non mi sono dovuto allontanare troppo dall'accampamento per trovarne una.

...Trovare è l'unica parola che posso usare. Non l'ho cacciata. Quando sono arrivato, la capra era paralizzata, come un cadavere messo in posa, con un'espressione di ghiaccio. I suoi occhi erano velati e all'infuori come quelli di un pesce. Ma non si trattava di un cadavere... Era viva. Fino al momento in cui le ho aperto il petto, il suo cuore stava ancora pulsando... Fino al momento in cui le ho aperto il petto, la mia lama conficcata nel suo cuore e il suo sangue maleodorante versato a terra, d'un colore verde scuro al chiaro di luna... Fino al momento in cui le ho aperto il petto, era rimasta immobile, con gli occhi gonfi fissi nel vuoto, impassibile alla sua morte imminente, quasi come se la pace della tomba non le appartenesse...

...Che Sua Maestà la Tsaritsa possa perdonarmi. Non ho detto a nessuno cos'ho trovato, non pensavo ci fosse motivo di farli preoccupare. La capra era deliziosa come sempre, e questo è più che sufficiente. Non appena il professor Karnatsky avrà concluso le sue ricerche, potremo lasciare questo posto maledetto...
