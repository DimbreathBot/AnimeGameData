Adesso vi racconterò di come il saggio Waxaklahun Ubah Kan donò il Flogisto ai popoli delle tribù e costruì Hanan Pacha.

Una volta lasciate le terre rosse e nere, Waxaklahun Ubah Kan e lo sciocco Chaac giunsero nella terra delle foreste e delle montagne, dove le tribù umane vivevano.

Waxaklahun Ubah Kan desiderava tramandare agli umani come utilizzare il Flogisto, ma nessuno volle imparare da lui, poiché nessuno sapeva esattamente quale fosse l'uso del Flogisto di cui parlava.

"Per accendere un fuoco basta colpire la pietra focaia. Quanto al combustibile, ci sono legna da ardere e vegetazione dappertutto. A che cosa potrà mai servirci il Flogisto?"

"O voi poco lungimiranti, non sapete che verrà un giorno in cui tutte le piante e tutta la legna da ardere saranno consumate e non ne rimarrà più nulla? E che la cosa più abbondante e inesauribile in questo mondo è la roccia? Se usiamo il Flogisto per dar fuoco alle rocce, potremo risolvere una volta per tutte il problema di come ricavare energia."

Così disse il saggio, pieno di fiducia.

"Ahah, temo che quel giorno non arriverà mai."

Allora, le persone non potevano ancora vedere i loro antenati nel Regno della Notte, e per questo motivo era naturale per loro non pensare al futuro. Così, Waxaklahun Ubah Kan non poté che arrendersi.

Lo sciocco Chaac, vedendo il saggio turbato dalla faccenda, propose una soluzione che avrebbe subito reso evidenti a tutti i benefici del Flogisto.

"Potremmo prendere questa grande roccia e sollevarla più in alto delle montagne, cosicché tutti possano vederla. Così accorreranno da noi in preda alla curiosità."

Sebbene fossero le parole di uno sciocco, Waxaklahun Ubah Kan non ebbe altra scelta che provare. Così insegnò a Chaac come usare il Flogisto, e i due sollevarono la terra insieme. Il risultato fu Hanan Pacha, il Sacrario Superiore di cui oggi parlano le persone.

Ma a differenza di oggi, l'Hanan Pacha di allora era ancora un ampio tratto di terra, integro e completo. Fluttuava sopra le nuvole e tutti gli umani di Natlan potevano verificarne l'esistenza con un solo sguardo. E così, una per una, persone provenienti da ogni dove si recarono lì spinte dalla curiosità.

Chaac, di buon cuore, fece da guardia nei pressi del lago per aiutare la gente ad ascendere ad Hanan Pacha. E coloro che lo fecero, impararono l'arte del Flogisto dal saggio Waxaklahun Ubah Kan.

E sotto la guida di Waxaklahun Ubah Kan, il popolo fondò la prima tribù che si stabilì in modo permanente su Hanan Pacha.