İçime garip bir his doğdu ve fark ettim ki... Bir karahindibaya dönüşmüştüm!
Karşı çıkmak istesem de bir karahindiba olduğum için ne ses çıkarabilecek dilim ne de ağzım vardı. Yapabildiğim tek şey, devin gelip karahindibayı nazikçe koparmasını ve başparmağıyla işaret parmağı arasında tutmasını çaresizce izlemekti.
"Karahindiba, karahindiba, bin rüzgara ve git uzak diyarlara."
İşte böyle şakıdı tilki.
Sonra tek bir üflemeyle birlikte karahindiba tohumları havada dans etmeye başladı. Bir fırtınaya kapıldım ve çok uzaklara uçtum.
O kadar sallanma başımı döndürdü. Gölün orada bir mücevher gibi parlayan gözleri, bilincim ve bana verdiği söz uçup gitti.
"Ey Rüzgar Hükümdarı, bizi insana dönüştürmen için sana yalvarıyorum! Ancak bu şekilde, avcı yaylarından ve bıçaklarından korunabiliriz."
...
Köyümün arkasındaki ormanda gözlerimi açtım.
Orman bir sürü gür ağaçtan oluşuyordu ve tam ortasında küçük bir göl vardı.
Mondstadt Katedralindeki mozaik camlara benziyordu bu göl. Oldukça berraktı, güneş ışığında parıldıyordu.
Ağaçların üzerinde parlayan güneş, suyun yüzeyinde tıpkı bir mücevher gibi ışıldıyordu. Oldukça hoş bir manzaraydı.
O gün hava serindi. Ormanda avlanıyordum, sonra gölün kıyısına geldim. Nedendir bilmem, ışıldayan göl bana bir zamanlar aşık olduğum bir kızı hatırlattı.
Onu çok fazla hatırlayamıyordum ama mücevher gibi parıldayan göle baktığımda onun gözlerini görüyordum sanki.
Hım. Işıldayan gölü seyrederken aklımdan geçen düşüncelere dalıp uyuyakalmıştım herhalde.