
"Le leggi sono ineludibili, le censure incontestabili e le scritture inviolabili.
Questo è ciò che credevo, proclamavo e decretavo.

Solo dopo che la gentile luce delle stelle ha accarezzato i miei occhi,
svelandosi a me dalla cima della melodiosa montagna di pietra bianca,
il desiderio di parlarvi dell'alba che verrà si è insidiato nel mio cuore."

"Fratelli e sorelle, che vi siete sottomessi al padrone primordiale, concedetemi il diritto di rivelare la verità che ho veduto coi miei occhi.
Uno di noi vagherà nella notte senza luna, bevendo invano un mare di lacrime versate per i propri cari ormai perduti.
Un altro percorrerà deserti dorati, senza comprendere mai né la sincerità scarlatta né l'ammirazione ardente.
Un altro ancora si rintanerà nel buio, in un'ostilità tanto gelida da penetrare le ossa, finché le maree promesse non si alzeranno per intonare la melodia finale.
E un altro vagherà in eterno tra i sogni, soltanto per viaggiare, in attesa di un incontro in una stagnante terra straniera.
Implorate, supplicate, sacrificate... Nulla di questo spezzerà le catene che vi cingono la gola."

"Stando così le cose, la vostra autentica e preziosa speranza sarà forse quella di rinunciare a ciò di inenarrabile che palpita nel vostro cuore?
Vi abbandonerete allo scoramento in un'eternità senza principio né fine? Sarete disposti a compiere atrocità in nome di false promesse?
Pertanto, questo è quanto vi chiedo...
Rinunciate a ogni cosa, abbandonate i vostri averi, cospargete le vostre ali di lordura; lasciate che i vostri cuori s'infiammino d'amore.
Fame, sete, anelito, desiderio! Affidate il mondo a coloro che lo abitano, lasciate che la gloria delle nazioni sorpassi quella dei cieli.
Cantate e gioite! Conferite l'autorità all'umana specie... Lasciate che le aste della luce lunare trafiggano le illusioni del creatore.
Protendete le mani verso l'alba immacolata, dove le nazioni non implorano per il diritto alla vita!
Alzate lo sguardo e ammirate le fulgide stelle del mattino, concedetemi di guidarvi verso cieli nuovi."

"Verrà il giorno in cui il sovrano che si oppone all'amore sarà scosso,
e, quando il velo sarà infine squarciato, per questa terra sarà l'inizio di una nuova era."