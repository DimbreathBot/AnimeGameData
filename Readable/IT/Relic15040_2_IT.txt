
Seguendo le istruzioni del suo maestro, la ragazza si diresse a nord, attraversando le gelide steppe e il corridoio di specchi frantumati posto sul bordo del mare ghiacciato.
Dopo aver ucciso innumerevoli mostri che vagavano tra le rovine, intravide finalmente, tra i resti abissali, il barlume di un tesoro sepolto nella neve.

Eppure, non era stata lei la prima forestiera ad aver messo piede in quel luogo. Molto prima che i discendenti dell'Estremo Nord potessero anche solo sognare di immergercisi,
un'esploratrice, la cui volontà soprannaturale aveva attraversato il cosmo, aveva formulato un giuramento di riunione con un Signore dei Draghi, prima che questi sprofondasse nell'oscurità.

Quell'esploratrice, come una scriba dispersa in un vuoto desolato, era tenuta a non interagire in alcun modo con le civiltà primordiali.
Mentre il suo corpo senza vita dormiva all'interno di un remoto costrutto celestiale a forma di disco, la sua mente spaziava in un vuoto sterminato, per anni luce di distanza.
Tracciando innumerevoli popoli e civiltà destinate a perire, meditava sulle verità ultime dell'universo in quell'oscurità eterna.
Poi, una lieve luce squarciò la sua coscienza, risvegliandola dopo decine di millenni di meditazione.

La luce proveniva da un mondo piccolo e ordinario ai margini della spirale, e dal Drago primordiale nato assieme a esso.
Anche se un giorno la morte avesse generato una notte senza fine, e il suo sole non fosse altro che una fugace fiammella,
quella volontà, incatenata alla sua crosta terrestre, avrebbe brillato più intensamente di tutte le civiltà che avesse mai visto.
Incapace di reprimere le infinite meraviglie e il dolore che inondavano il suo cuore, enunciò un solenne decreto al suo sovrano:

"Ho visto la fine senza luce che trapassava gli ammassi stellari come un fuso tra fili di seta.
Ho visto la fredda marea del caos sommergere ogni canto, spazzando via il bene e il male nel silenzio eterno.
Eppure, mio gentile e magnanimo re, ancora ti rifiuti di abbandonare il tuo popolo?
Questo mondo è condannato alla rovina: lascialo andare e viaggia con me oltre le stelle più lontane."

Così rispose il fiero drago:
"O amica di un mondo lontano, mi hai svelato verità nascoste al di là del cielo, e di questo ti sono grato.
Ciononostante, per quanto rozze possano apparire ai tuoi occhi, queste creature per me sono il senso stesso dell'universo.
Se la marea dell'oblio è di là da venire, possano le mie ossa essere l'estremo baluardo di questo regno.
Sii testimone del cammino che ho scelto, poiché io guiderò la mia gente verso le stelle."

Tuttavia, quando l'esploratrice tornò, il mondo non era più lo stesso che ricordava...
Le ossa della terra erano state incatenate da quattro pastoie, e il tenue bagliore bianco del cielo si era separato in sette tonalità immutabili.
Come fumo nel vento, il Signore dei Draghi era svanito cedendo il posto all'Alato, che dal suo trono dominava il chiarore delle tre lune.

Dopo l'inattesa dipartita del Drago, l'esploratrice non intendeva disturbare il nuovo sovrano di quel mondo.
Tuttavia, sfidando le leggi dei suoi simili, riversò in segreto la sua coscienza nel mondo circondato da quel guscio.
S'incarnò nel corpo di un giovane, e cominciò a camminare tra quei cordati,
ascoltando i loro dibattiti sempre più accesi e accaniti, in quella città fatta d'oro...