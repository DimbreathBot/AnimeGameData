
"İnsanlar bir anda gelir ve gider, tıpkı gece gelip sabah giden rüyalar gibi."

Bu basit ve sıradan hayatı...
Evet, bu hayatı hakkını vererek yaşadığımı düşünüyorum.

Bir zamanlar ben Hakushin Kitsune idim.
Atik ve cana yakın yoldaşlarımla birlikte
Narukami'nin dağlarında, ovalarında koştururdum.

Umarım her şey bittiğinde,
Onlar bir kez daha mutlu bir şekilde koşabilir...

Zamanında Oni soyundan gelen yüzü ay kadar güzel bir görevliyle tanışmıştım.
Birlikte gösteriler yapar, tahtın huzurunda kutsal şarkılar çalardık...
Yaptığı kılıç dansına olan hayranlığımı gizleyemezdim.
Umarım güzelliği, cesareti ve duruşu
insanlar tarafından yüzlerce, binlerce yıl methedilir.

Eşsiz güzelliği karşısında
yüzümü bir maske arkasına saklamak istiyorum...

Bir keresinde Yougou Tengu şefiyle bir yarış yaptım.
Ruh dağlarının etrafından dolanan ve içinden geçen yollarda koştuk.
Bu büyük güç ve hız yarışında

Hakushin Klanından gelen ben, yarışın sonunda galip geldim.
Şimdi düşünüyorum da kazanmama izin vermiş olmalı.
Bunun düşüncesi bile galibiyetin getirdiği tatmin duygusunu elimden almaya yetiyor...

Bir keresinde beni sürekli zorlayan bir bake-danukiyi oyuna getirdim.
Onun Şogun'a tamamen teslim olmasını sağladım.
Sonra hiç utanmadan Şogun'u da oyuna getirdim.
Onun büyük bake-danukiyi emri altına almasını sağladım.

O gece ay ışığı, dalların ve yaprakların arasından süzülerek imparatorluk bahçesine ulaştı...
Avluyu adeta gökten dökülen incilerle yıkadı.
Bu sahne benim pek de hassas olmayan kalbime hâlâ ışık saçıyor...

Umarım ayrılmadan önce ona söylemeye cüret ettiğim yol gösterici sözleri hatırlar:
"Gözünün kör olmasına izin verme. Tereddüt etme. İnandığın yolda yürümeye devam et."
Umarım sözlerim, onun karşılaşacağı yalanların ve kötülüklerin en azından bir kısmına engel olur.
Ayrıca umarım o yaramaz ama masum tanuki söylediğim son yalandan dolayı benden nefret etmez...

Şimdiyse bu kapkaranlık yerde,
bu hatıralara sıkı sıkı tutunacağım.
Ayın bulutların arasından süzülen ışığı gibi
onlar da küçük, hassas kalbimi aydınlatacak.

Bu hayatta bir kez insan suretine büründüm...
Ve bu kısa ömürlü ama harika küçük yaratıkların arasında dolaştım.
Farklı hayatlardan gelen birçok insan dostum oldu.
Kendi memleketinin tapınağı için Narukami'ye eğitim almaya gelen bir tapınak görevlisi...
Yaz festivali sırasında kutsal tahtırevan ve ona eşlik eden insan seli yüzünden ebeveynlerinden ayrı düşen bir çocuk...
Adeptus büyüsünü öğrenmek için son olarak Liyue'ye gitmiş yumuşak başlı, genç bir adam...
Şehrinin refahı için gecesini gündüzüne katarak çalışan bir Kanjou...
Son derece keskin kılıçlar yapma konusunda takıntılı bir zanaatkar...
İnsan eliyle yapılmış meteorları gökyüzünde patlatmak için dahice teknikler kullanan bir klan...
Onların hepsi, dost olacağımı hayal bile edemeyeceğim insanlardı.

Umarım hiçbir karanlık, onları koruyan bariyeri aşındırmaz...

Her şey, o insanların hepsi burnumda tütüyor.

"Gün geçtikçe dişlerini etime daha sıkı geçiren karanlık güç..."
"Artık tüm gücümü kaybettiğime göre..."
"Hakushin kanım senindir, istediğin gibi kullan."
"Her ne kadar aciz bir durumda olsam da"
"dileğimi duyman için hâlâ dua ediyorum."

"Eğer kıymet verdiğim her şeyi görebiliyorsan"
"senden onları bağışlamanı diliyorum."
"Sadece tek bir dilek dilememe izin verirsen"
"lütfen her daim canlı olan anılarımı"
"çok sevdiğim bu diyara geri gönder."
"Böylece sen orayı yakıp yıktıktan sonra bile"
"güzel şeylerin varlığını sürdüreceğine olan inancımı kaybetmemiş olurum..."