
ในเวลานั้นคลื่นน้ำสีดำขุ่นยังไม่เอ่อล้นขึ้นมา ในภูเขาของ Nanatzcayan นั้นก็มีเสียงโลหะดังสนั่นไปทั่วฟ้า และประกายไฟก็ไม่เคยดับลง
พวกคนงานเหมืองทำงานหนักหามรุ่งหามค่ำมาแรมเดือน เพียงเพื่อสร้างเครื่องมือชิ้นสำคัญชิ้นหนึ่ง ซึ่งไม่อาจละเลยได้
ว่ากันว่าสิ่งนี้มีส่วนเกี่ยวข้องกับความปลอดภัยของเหมืองแร่ และความอยู่รอดของชนเผ่า ซึ่งผู้อาวุโสของชนเผ่าเรียกมันว่า "Mountain-Bracing Bolt"
ทุกครั้งที่เกิดแผ่นดินไหว มีเพียงต้องโยนลงไปในถ้ำลึก เพื่อถวายให้กับวิญญาณแห่งขุนเขาเท่านั้น จึงจะทำให้มันสงบลงได้

แม้ว่านี่จะเป็นพิธีกรรมที่สืบทอดมานับพันปี แต่ Sundjatta ที่ยังเยาว์วัยกลับมองว่านี่เป็นแค่เรื่องไร้สาระ
เขาเข้าใจถึงทิศทางของชั้นหิน และเส้นทางที่สายแร่เคลื่อนผ่าน และเชื่อว่าต้องมีเหตุผลบางอย่างที่ทำให้ภูเขาถล่มอยู่บ่อยครั้ง
หรือเพราะการขุดเหมืองที่มากเกินไป ทำให้ภูเขาไม่สามารถรับน้ำหนักได้ หรือไม่ก็มีมังกรดินที่ขุดดินก่อเรื่องอยู่ใต้ธารน้ำ
แต่ไม่ว่ายังไง เขาก็ตัดสินใจที่จะเข้าไปยังถ้ำต้องห้ามของเผ่า เพื่อค้นหาความลับที่ซ่อนอยู่ในนั้น

เขาเดินตามรอยเส้นทางของภูเขาหิน ผ่านถ้ำอันมืดมิด ไม่มีสิ่งใดมาขวางทางเขาได้
ในส่วนลึกที่สุดของถ้ำ มีตะปูที่สูงยาวคล้ายภูเขาเรียงรายอยู่ด้านข้าง เพื่อปกป้องประตูถ้ำที่อยู่ลึกเข้าไปอีก
เดิมทีมันควรจะเป็นพื้นที่ต้องห้ามที่ไม่เคยมีใครเหยียบย่ำมานับพันปี แต่กลับมีร่องรอยการขุดเจาะที่เพิ่งเกิดขึ้นใหม่ตรงทางเข้าถ้ำ
อุโมงค์ที่คดเคี้ยวราวกับงูวนไปเวียนมาอยู่ในโลกใต้พิภพ ไม่มีใครรู้ว่ามันจะพาไปสู่ที่ใด

ในที่สุด เมื่อเขาเดินย้อนขึ้นไปตามธารน้ำใต้ดิน ก็เห็นแสงกะพริบริบหรี่ที่ปากอุโมงค์
เมื่อสายตาปรับให้ชินกับแสงจ้าที่ไม่ได้เห็นมานานได้แล้ว สิ่งที่ปรากฏตรงหน้าเขาก็คือ ซากปรักหักพังที่ปกคลุมไปด้วยเถ้าถ่าน
ที่แห่งนี้เคยเป็นป้อมปราการของผู้ปกครองเมือง Cinder และยังเคยเป็นที่หลบภัยของคนงานในเหมืองสมัยโบราณ
เหล่า Stegosaurus ตาบอดที่อาศัยอยู่ในหน้าผาหินในปัจจุบัน ดูเหมือนจะเป็นตัวการที่ทำให้เส้นทางลับได้เห็นเดือนเห็นตะวันอีกครั้ง

"ใช่แล้ว นี่คืออุโมงค์ที่รู้จักเฉพาะในบรรดาช่างฝีมือผู้มีความสามารถ ซึ่งได้ถูกราชาอสรพิษที่โหดเหี้ยมลักพาตัวไปยังเมือง Cinder เท่านั้น"
"เมื่อทรราชผู้น่าละอายพยายามที่จะลบร่องรอยที่มังกรสร้างขึ้น เมื่อความโง่เขลาของเขาดึงดูดปีศาจและวิญญาณชั่วร้ายให้เข้ามา"
"บรรพบุรุษของเราหนีรอดออกมาผ่านทางอุโมงค์พวกนี้ จนมาถึงภูเขาอันรกร้างไร้ผู้คน"

แต่ถึงแม้จะปิดเส้นทางลับที่เชื่อมต่อกับถ้ำมังกรไปแล้ว แต่พวกที่กระหายเลือดก็ยังคงตามกลิ่นจนมาถึงที่นี่ได้
เพื่อปกป้องบ้านใหม่ของพวกเขาที่อยู่บน Tequemecan Valley เหล่านักรบของเผ่าจึงขับร้องบทเพลงแห่งสงครามดังก้องกังวาน
หอกในมือทิ่มเข้าไปในถ้ำอันมืดมิด และต่อสู้กับสิ่งมีชีวิตไร้นามที่มืดมิดยิ่งกว่าอย่างสุดชีวิต
อาวุธในมือหักไปเล่มแล้วเล่มเล่า ผู้คนในภูเขาก็หลอมขึ้นมาใหม่เล่มแล้วเล่มเล่าเช่นกัน
จวบจนผ่านไปกี่วันกี่คืนแล้วก็สุดจะรู้ได้ เสียงคำรามที่เป็นดั่งฝันร้าย และเสียงหินกับโลหะกระทบกันก็หยุดลงพร้อมกัน

นี่ก็คือ "Mountain-Bracing Bolt" ซึ่งได้มอบพรให้แก่ผู้คนที่เคยซ่อนตัว และต่อสู้เพื่อทวงคืนเสรีภาพและดินแดนของตน
แต่กลับสละชีวิตและล้มลงก่อนฟ้าสาง เพื่อต้อนรับรุ่งอรุณที่จะมาถึง ซึ่งพรนี้ได้สืบทอดมาจนถึงทุกวันนี้

และในยามที่คลื่นน้ำสีดำขุ่นเอ่อล้นขึ้นมาถึงเส้นขอบฟ้า ในภูเขาของ Nanatzcayan นั้นก็มีเสียงโลหะดังสนั่นไปทั่วฟ้า และประกายไฟก็ไม่เคยดับลง
น้ำจากเตาหลอมที่เกิดจากการละลายหินบนภูเขา ได้รับการหลอมอย่างพิถีพิถันโดยช่างฝีมือ และเปลี่ยนมันให้กลายเป็นหอกอันคมกริบ
Sundjatta หัวหน้าของเหมืองปีนขึ้นไปบนหลัง Stegosaurus Muhuru แล้วหยิบดาบเล่มหนึ่งออกมาจากกำแพงหิน
การต่อสู้ครั้งใหม่ได้เริ่มขึ้น พร้อมกับเปลวไฟที่ลุกโชนอีกครั้ง หลังจากมอดดับเป็นเถ้าถ่าน รวมถึงพรอันเกิดจากความปรารถนานับไม่ถ้วน