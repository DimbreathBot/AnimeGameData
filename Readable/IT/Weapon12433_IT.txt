
Nessun segreto rimane nascosto in eterno. Anche nelle stanze più segrete e oscure, l'incuria del tempo lascia sempre qualche crepa.
Per quanto complessa o brillante sia una serratura, diventa vulnerabile nel momento in cui viene creata,
e anche il piano più meticoloso contiene i semi del suo stesso fallimento.

Per la giovane donna che affermava di essere l'erede di un certo Maestro ladro, segreti e meccanismi non erano altro che passatempi.
Né i fieri nobili del Nord né i mercanti adulatori lungo il confine
erano in grado di costruire una serratura all'altezza delle sue abilità.

Più un progetto è intricato, più le sue fondamenta sono deboli.
Con una pressione sufficiente, nessuna serratura può resistere per sempre.

E così, quando il nome della famigerata "Spezzalama" si diffuse in tutta la terra, la figlia del contadino, Schanzkowska, venne dimenticata.
La ragazza che rivendicava l'eredità di un signore delle Fate rubò innumerevoli tesori, e la sua risata riecheggiava con lo slancio di una vera nobile.
Quella che avrebbe dovuto essere una vita banale, insignificante e totalmente priva di entusiasmo, mutò in modo drastico nell'arco di un giorno, quando una voce si levò all'improvviso:

"Mia cara signorina, o fiera e presuntuosa impostora, suppongo che tu sia la prima persona a vedere questa notizia.
Il presunto tesoro del Granduca non m'interessa. Puoi tenerlo tranquillamente tu, mia cara, proprio come hai fatto con l'eredità del Maestro ladro...
Ma ricorda: sono stato il primo a rompere il meccanismo. Che il mio nome sia inciso nel tuo cuore, un nome che rimembrerai per sempre, insieme al tuo fallimento."

Il banchetto del Granduca era una palese provocazione per tutti i ladri, poiché egli si vantava di come il tesoro segreto in bella mostra fosse impossibile da rubare.
La ragazza, facendosi beffa dell'arroganza dell'uomo, giurò che l'avrebbe derubato del suo tesoro, e che quello sarebbe stato il suo ultimo colpo prima di ritirarsi.
Ma qualcuno l'aveva battuta sul tempo. Il ladro, che si faceva chiamare l'"Artista della fuga", aveva lasciato un messaggio di scherno sulla parete, facendola infuriare e sentire umiliata.

Seguirono innumerevoli scontri, ognuno dei quali terminò con un'avvilente sconfitta.
Le abilità di scasso che la giovane un tempo vantava continuavano a tradirla nella sua rivalità con un nemico invisibile.
Più falliva e più la sua vergogna bruciava, facendo aumentare il suo desiderio d'incontrare colui che continuava a batterla.
Quella situazione andò avanti fino a quando, un giorno, quel rivale che l'aveva fatta sempre infuriare non scomparve senza lasciare traccia.
In seguito, alla ragazza giunse notizia che il ladro era stato catturato e giustiziato.

Per ragioni che non sapeva spiegare, si ritrovò al cimitero per dissotterrare la bara di pietra che conteneva il corpo del prigioniero.
Ma quando ebbe finito e guardò all'interno, scoprì che il corpo non c'era, lasciando spazio solo a una frase beffarda incisa sulla fredda pietra.

Asciugandosi le lacrime, la ragazza maledisse a denti stretti l'astuzia del suo vecchio nemico.
Giurò di dedicare la sua vita a scoprire la verità sulla sua morte simulata e batterlo una volta per tutte.
Alla fine, il tempo sottrasse alla fanciulla la bellezza che una volta possedeva, così come il suo ultimo respiro.
Ormai incapace di scassinare anche la più semplice delle serrature, la donna maledisse il nome dell'uomo per l'ultima volta, prima di riposare all'interno di quella bara vuota.