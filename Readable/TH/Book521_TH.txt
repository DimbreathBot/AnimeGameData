"เจ้าเห็นนางบำเรอผู้งดงามตรึงสายตาโยกส่ายสะโพกบาง เจ้าเห็นผู้แข็งแกร่งกล้าหาญยกหินยักษ์ขึ้น เจ้าได้ยินเสียงกวีร่ายกลอนและนักวิชาการโต้วาที..."
"ดังนั้นเจ้าจึงพยายามสุดความสามารถ จนกระทั่งคำชมเชยจากผู้คนกลายเป็นมาตรฐานของเจ้า จนกระทั่งกระดานประมูลที่เปลี่ยนแปลงไม่หยุดหย่อนกลายเป็นคุณค่าของเจ้า จนกระทั่งทาสและคนค้าพาณิชย์ที่อิจฉาริษยา ได้แต่กระซิบนินทาอยู่หลังหูเจ้า..."
"เจ้าพยายามสุดความสามารถ จนกระทั่งเหล่าเจ้าขุนมูลนายละสายตาจากเอวสะโพกของเจ้าไม่ได้ จนกระทั่งเหล่าประมุขเจ้าชายชื่นชมฝีมือการต่อสู้ของเจ้าอยู่เหนือผู้อื่น กระทั่งกวีศิโรราบต่อเสียงร้องอันไพเราะและถ้อยคำอันปรีชาของเจ้า... จากความอับอายในการถูกนำไปจัดแสดง เจ้าได้เกิดความยินดีอันแสนทะนงขึ้น..."
"'อ่า พวกเขาต้องการข้า' เจ้าคิด 'ข้านำพาความกล้าหาญและความแข็งแกร่ง ความเบิกบานอารมณ์และความงดงามให้แก่พวกเขา หากไม่มีข้า พวกเขาจะรู้สึกว่างเปล่าเช่นใดกัน!' เจ้าเจอความรู้สึกสูงส่งจากชีวิตของการเป็นทาส..."
"ดังนั้น เจ้ามองสายตาของพวกเขาเป็นเกียรติยศของตน เจ้าเห็นกระดานประมูลที่เลขสั่นกะพริบเป็นคุณค่าของตน ท่ามกลางเหล่าผู้ประจบประแจงที่เห็นหน้าได้ไม่ชัด เจ้าปล่อยมือให้ตลาดค้าทาสเป็นผู้เลือกเจ้านายที่เหมาะสมให้แก่ตน..."
