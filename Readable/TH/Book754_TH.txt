ท่อมีปัญหาอีกแล้ว ใช้เวลาตรวจสอบตั้งหนึ่งวัน ก็ยังแก้ไขไม่ได้
...

มีคนแปลก ๆ คนหนึ่งมาบอกว่าอยากเป็นผู้ช่วย แต่รูปลักษณ์ภายนอกของเขาดูแก่กว่าเสียงอย่างผิดปกติ
ฉันไม่อยากสร้างปัญหา เลยบอกเขาไปตามตรงว่า เป็นผู้ช่วยไม่มีค่าตอบแทนให้ เพราะฉันมีเงินแค่พอเลี้ยงตัวเอง จ่ายค่าตอบแทนให้ผู้ช่วยอีกไม่ไหวหรอก
แต่เขาบอกว่าไม่ต้องการค่าตอบแทน ขอแค่สถานที่ก็พอ เขารู้ว่าที่นี่ไม่ใช่ที่ดินส่วนบุคคล เป็นเพียงอาคารร้างที่ไม่มีทางกลายเป็นป้อมปราการ Meropide ได้
ไม่รู้ว่าเขาไปรู้มาจากไหน แต่ในเมื่อเขารู้แล้ว งั้นก็ช่วยไม่ได้ ที่นี่กว้างใหญ่ขนาดนี้ ยังไงก็พอให้คนประหลาดสองคนที่ทำเครื่องลานและฟันเฟืองอาศัยอยู่ได้อยู่แล้วแหละ
...

ตอนดัดแปลงจักรกลเครื่องลาน เขามักจะเก็บตัว ไม่ให้ฉันเห็น คงกลัวว่าฉันจะแอบเลียนแบบเทคนิคของเขาละมั้ง
แต่นอกจากเรื่องนี้แล้ว เขาก็ถือว่าเป็นคู่หูที่ไม่เลวทีเดียว นอกจากจะซ่อมท่อได้สำเร็จแล้ว เขายังติดตั้งวาล์วปรับระดับท่ออีกด้วย และนับตั้งแต่เขามาที่นี่ เราก็ไม่เคยขาดแคลนอุปกรณ์เก็บพลังงานอีกเลย ดูเหมือนว่า ที่เขาบอกว่าตัวเองสนิทกับทางศูนย์วิทยาศาสตร์ Fontaine ดี คงจะไม่ใช่เรื่องล้อเล่นสินะ
...

ไม่ทันไร จักรกลเครื่องลานก็มีจำนวนเยอะขึ้นเรื่อย ๆ อย่างไม่รู้ตัว พอตื่นมากลางดึกก็เห็นจักรกลเครื่องลานเดินไปเดินมาอยู่ตลอด
ดูเหมือนว่างานของเขาจะไม่ราบรื่นนัก เขามักจะบ่นพึมพำอยู่บ่อย ๆ แถมยังตะคอกใส่จักรกลเครื่องลานด้วย จักรกลเครื่องลานก็ดูเหมือนจะกลัวเขาเช่นกัน แต่ว่าจักรกลเครื่องลานมันรู้สึกกลัวได้ด้วยเหรอ?
ฉันคงพลอยได้รับผลกระทบจากความประสาทของเขาเข้าให้แล้ว คงต้องออกจากที่นี่ไปสูดอากาศสักหน่อยแล้วล่ะ
แม้ฉันจะมาปักหลักที่นี่ก่อน... แต่ก่อนไปก็น่าจะบอกลาเขาซะหน่อย