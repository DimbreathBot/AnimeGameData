Le stagioni si susseguirono, i giorni divennero freddi e l'inverno si posò sulle strade del Porto di Liyue, seppellendo i tanti luoghi in cui Hu Tao poteva recarsi e le tante faccende a cui poteva dedicarsi ogni giorno.
Ovviamente aveva già contato gli uni e le altre ma, a parte incaricare Zhongli di fare acquisti, scrivere poesie assieme a Xingqiu e andare in cerca di cibo con Yun Jin, che era a dieta, non c'era molto altro di divertente da fare.
Oh, che noia! Oh, che tedio! Era come se qualcuno l'avesse avvolta in una coperta. O le avessero congelato la testa!
In passato, la direttrice Hu dei Servizi Funebri Wangsheng, nemica della noia, della monotonia e dell'uggia, doveva trovare il modo per salvare questa apatica e triste prospettiva! Così, si diede appuntamento con la grande chef del Ristorante Wanmin e si consultò con lei.
Unanimemente concordarono che l'unica cosa che poteva risolvere la situazione era solo un delizioso stufato di montone!
Xiangling si sarebbe occupata di cucinare, Hu Tao di acquistare gli ingredienti.

Secondo l'opinione professionale della chef, le Capre Floccomanto della Vallata Chenyu erano la scelta ideale per la carne.
Così Hu Tao camminò in lungo e in largo, indossando l'abito invernale che Xiangling le aveva regalato, dalla Rocca di Chihu al Belvedere di Yujing, fino a quando non trovò la carne fresca che cercava all'Emporio Wanyou.
Dopo un po' di tira e molla, Bolai accettò di farle uno sconto.
Ah, quanto borbottò nell'affettare quei due grossi pezzi di carne ovina marezzata! Sembrava che avesse subito chissà quale drammatica perdita economica. A ogni modo, mentre si apprestava ad avvolgerla all'interno di un foglio di carta oleata...
"Un attimo", intervenne la direttrice Hu, alzando una mano per fermarlo.
"Questa creatura ha donato la sua vita per saziare il nostro appetito. Ha diritto a una degna sepoltura.
Tuttavia, dato che non c'è tempo per organizzare un rito effettivo, le dedicherò quantomeno un breve elogio funebre."
Si tolse gli occhiali da sole, si raddrizzò il vestito e, con aria solenne, diede inizio al suo discorso:
"O dolce capretta della Vallata Chenyu. Tu che ti sei abbeverata alle sue sorgenti, e ti sei nutrita delle sue erbe...
Di certo hai scorrazzato di sovente sulle sue colline, poiché le tue carni sono tanto sode e tenere.
E non c'è dubbio che tu abbia dormito e mangiato a volontà, poiché le tue carni sono anche molto grasse e saporite.
La tua vita è stata colma di buon cibo e buon sonno, priva d'apprensioni e rimpianti.
Ti sono grata con il cuore per la tua vita, e ancor di più perché mi aiuterai a riempirmi lo stomaco".
Conclusa la cerimonia, Hu Tao prese con cura la carne incartata, chiedendo anche un po' di erbe aromatiche e tofu congelato.
Mentre usciva dal negozio, le venne in mente una cosa: quella che aveva comprato era un bel po' di carne per due sole persone... Perché non approfittarne per invitare qualcun altro? In fondo, durante gli hot pot, più si è, meglio è!
Molto bene, allora. Avrebbero invitato Xingqiu e Chongyun, senza dimenticare Yun Jin e Xinyan.
E anche Qiqi, se l'avessero incontrata lungo la strada. E, perché no, anche il dottor Baizhu, se gli avesse fatto piacere!
Chi l'ha detto che i giorni uggiosi non possono essere gradevoli? Doveva sbrigarsi, fare in fretta. C'era un caldo hot pot ad aspettarla!