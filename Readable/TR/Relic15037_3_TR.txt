
Dağların tepesine kurulan kabile düzenli olarak, yarışmacılarının özel maskeler taktığı savaş turnuvaları düzenliyordu.
Bu maskeler rakipleri korkutmak için kullanılırdı ancak aynı zamanda yarışmacılar için birer sembollerdi.
Ne zaman maskeli bir savaşçı alana girse hayranları coşkuyla onu destekler, rakibi çıktığındaysa sessizliğe gömülürlerdi.
Ancak şahini andıran bir tüylü maske takan adam girdiğinde herkes tuhaf bir sessizliğe gömülürdü.

Taika bir maceracı olmadan önce Çiçek Tüyü Klanındaki en güçlü savaşçıydı, düzenlenen bu yarışmalarda hep galip gelirdi.
Bazen bu bile canını sıkardı. Hayatının geri kalanı hep böyle geçebilirdi çünkü. Tabii o zaman yaklaşan felaketten bihaberdi.
Her şey ufukta kara bulutların toplanmasıyla başladı, sonra Gece Diyarında kaybolan insanların haberleri gelmeye başladı bir bir... Sonunda canavarlar karşılarına çıktığında ise...
Hiçbiri hazır değildi.

Ne var ki birinin bu sorumluluğu üstlenmesi gerekiyordu. Doğal olarak en ağır yükü de en güçlü olan taşımalıydı.
Kaderin ağırlığını ilk defa gerçek bir savaşa tanıklık ettikten sonra hissetti.
Bundan dolayı karısını ve doğmamış çocuğunu ardında bıraktı ve savaş meydanında korkunç bir iblise dönüştü.
Sonuçta iblislerle ve canavarlarla başa çıkabilmek için onlardan daha vahşi olmak gerekir.

Bu hayatının son savaşıydı, Kül Şehir'in tepesindeki kan gölünün ortasına düştüğünde gözlerinin önünden bir sürü sahne akıp geçti.
Bunlardan birinde kadim topraklardaki kızıl alevlerin, çiçeklerle dolu bir tarla gibi bir kez daha yeşerdiğini gördü...
"Cehennemin kapıları, cesur savaşçıların kanlarıyla kırmızıya boyandı. Bırak sunayım kanımı ve bırakayım çocuğuma o kapıların anahtarını."
Belki de gördüğü şey kapıdaki çatlaktan süzülen loş bir ışıktı ve ona, ayrılırken biricik karısına söylediği sözleri hatırlamıştı.
"... Kız olursa adını Bona koy. Eminim ileride harika bir savaşçı olacak."