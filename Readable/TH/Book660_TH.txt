...ถนน Ooze หมายเลข 65 ในร้านเหล้าที่อยู่ในมุมหนึ่งของเมืองชั่วร้ายแห่งนี้ ประตูไม้บานหนึ่งถูกเตะส่งเสียงดัง "ปัง!"
เสียงสนทนาที่อึกทึกครึกโครมหยุดลงทันที ผู้คนต่างวางแก้วไวน์ลง หันไปมองแขกที่ไม่ได้รับเชิญท่ามกลางพายุฝน
เขามีร่างกายที่แข็งแรงกำยำ ใส่สีดำทั้งตัว เสื้อดำ หมวกสีดำ รองเท้าบูทสีดำ... ถ้าไม่ใช่เพราะแสงเทียนจากร้านเหล้าที่ส่องมายังร่างเขา คงคิดว่าลมยามค่ำคืนพัดจนประตูเปิด
แขกที่ไม่ได้รับเชิญผู้นี้เอี้ยวตัวเล็กน้อย หมวกปีกกว้างปิดบังใบหน้าของเขา เผยให้เห็นเพียงคาง เขามองไปรอบ ๆ ร้านเหล้า เหมือนสงสัยว่าทำไมตัวเองถึงมาอยู่ที่นี่ จากท่าทางที่ผ่อนคลายและหายใจเหมือนยกภูเขาออกจากอก เดาได้ว่าถ้าเขาไม่ได้เพิ่งสำเร็จภารกิจยิ่งใหญ่ ก็คงเพิ่งแก้แค้นเสร็จสิ้น...
ส่วนตอนนี้ เขาเพียงต้องการไวน์สักแก้ว
เขาเดินไปที่บาร์ด้วยฝีเท้าอันหนักอึ้ง สายฝนที่หยดลงมาจากเสื้อผ้าของเขาตามติดเหมือนเงา เสียงรองเท้ากระทบพื้นดัง "ตึก... ตึก..." ฟังดูแข็งแกร่งอย่างเหลือเชื่อ ราวกับสามารถบดขยี้ทุกสิ่งที่ขวางทางเขาได้โดยไม่ลังเล
"เอาไวน์แก้วนึง เข้ม ๆ" แขกไม่ได้รับเชิญผู้นั้นเอ่ยปาก น้ำเสียงต่ำทุ้มแทบทำให้ขวดไวน์แตกสลาย
เจ้าของร้านรินไวน์ให้เขาอย่างไม่เต็มใจ สายตาอันโกรธเคืองของเขามองไปทางประตู แล้วนึกในใจว่า ต้องใช้เวลาเช็ดรอยเท้าพวกนั้นนานแค่ไหนกัน
"ขอบใจ" ชายผู้นั้นพูดว่า "ฉันกับน้องสาวเพิ่งทำภารกิจสำคัญเสร็จ"
"แล้วน้องสาวนายล่ะ?" เจ้าของร้านถามอย่างพยายามชวนคุย
"ไปแล้ว เธอไปปลูกดอกไม้ เธออยากทำแบบนี้ตั้งนานแล้ว ฉันให้เงินเธอไปหมดแล้วด้วย"
"แล้วจะจ่ายค่าไวน์ยังไง?"
ชายผู้นั้นอึ้งชั่วขณะ ราวกับว่าเขาไม่เคยคิดถึงเรื่องนี้มาก่อนเลย
"ใช้อันนี้แล้วกัน"
"ปัง!" ปืนคาบศิลากระบอกใหญ่สีดำร่วงลงบนโต๊ะ
แขกที่อยู่โต๊ะใกล้ ๆ กลัวจนแก้วไวน์ในมือสั่น และหกรดกางเกง ทุกคนดูเหมือนจะกลั้นหายใจ
"อันนี้ฉันไม่รับหรอก"
เจ้าของร้านเหล้าแกล้งทำเป็นใจเย็นขณะตอบ แอบสอดมือที่ชงเหล้าเข้าไปในลิ้นชักใต้โต๊ะ ข้างในนั้นก็มีปืนคาบศิลาอยู่ แต่เขาไม่แน่ใจว่าจะไวกว่าชายตรงหน้ามั้ย
"ใจเย็น มันเพิ่งยิงกระสุนนัดสุดท้ายออกไป และเป็นนัดที่สำคัญที่สุดด้วย ชีวิตนี้จะไม่มีลูกกระสุนออกมาจากปากกระบอกปืนนี้อีก" ชายหนุ่มพูดพร้อมดื่มไวน์แรงเข้าไป
อาศัยจังหวะที่ยกแก้วไวน์ เจ้าของร้านเหลือบมองใบหน้าชายหนุ่ม เขาเป็นหนุ่มที่หน้าตาหล่อเหลา จมูกเป็นสันคม มีรอยแผลเป็นเล็กน้อย ดวงตาดูเศร้าหมอง...
ทันใดนั้น เจ้าของร้านเหล้าก็ชักมือที่จับปืนกลับคืนมา ดูเหมือนว่า ชายตรงหน้าเขาเมามาตั้งแต่ก่อนเข้าร้าน เขาไม่ได้ตั้งใจหาเรื่อง
"ขออีกแก้วได้มั้ย?" เขาถาม
"นายดื่มมากไปหน่อยแล้วนะ" เจ้าของร้านตอบ
"ฉันรู้ แต่คืนนี้มันพิเศษ" เขาไม่เข้าใจถึงความหมายที่เจ้าของร้านอยากไล่เขาออกไป
"พิเศษตรงไหน?"
"ฉันเพิ่งฆ่าคนมา"
มือที่รินไวน์อยู่ของเจ้าของร้านชะงักลง ประโยคนี้ตอนออกมาจากปากของคนตรงหน้า ดูไม่เหมือนหยอกเล่น
"เป็นการแก้แค้นน่ะ" ชายหนุ่มพูดเสริม "เขาทำให้แม่ฉันต้องตาย"
"'เขา' คือใคร?"
"'บารอน' นั่นไง"
"บ้าน่า" ตอนนี้เจ้าของร้านแน่ใจได้ว่าเขาเมา
"บารอน" ไม่ใช่คนที่ดีเด่อะไร ซึ่งข้อนี้ใคร ๆ ก็รู้ คนที่อยากฆ่าเขามีมากมายจนนั่งในร้านเหล้าร้านหนึ่งยังไม่พอ แต่ไม่มีใครกล้าทำแบบนั้น ถ้ายังรักตัวกลัวตาย
"ถ้านายไม่ได้หูหนวก คงได้ยินเสียงปืนเมื่อไม่กี่นาทีก่อน" ชายหนุ่มเยาะเย้ย
เจ้าของร้านเหล้ามองไปยังชายตรงหน้าอีกครั้ง เขามีมือใหญ่หนาแข็งแรง แค่มองก็รู้ว่าผ่านศึกมามากมาย ไม่ใช่การต่อยตีในร้านธรรมดา ๆ แต่เป็นการเดิมพันด้วยชีวิต
ทันใดนั้น ความคิดหนึ่งก็แล่นเข้ามาในหัวของเขา เขานึกขึ้นได้ถึงคดีมือปืนสังหารที่กำลังโด่งดังในหนังสือพิมพ์ ผู้ก่อเหตุที่จะทิ้ง Rainbow Rose ไว้ในที่เกิดเหตุ และลงมือในค่ำคืนที่พายุฝนกระหน่ำทุกครั้ง...
"อย่าบอกนะว่า... นายคือ..."
ยังไม่ทันพูดจบ ด้านนอกก็มีสายฟ้าสายหนึ่งฟาดลงมา สายลมกระหน่ำพัดประตูเปิดออก ความมืดมิดถาโถมเข้ามาในร้านเหล้า กลืนกินทุกคน ณ ที่แห่งนั้น
เมื่อไฟของร้านเหล้าสว่างขึ้นอีกครั้ง ชายตรงหน้าก็หายไปเสียแล้ว เหลือไว้เพียงปืนคาบศิลากระบอกดำขลับของเขา มันช่างเหมือนมัจจุราชผู้เคร่งขรึม จ้องมองมาทางทุกคนอย่างเงียบ ๆ จ้องมองค่ำคืนที่เป็นของมัน...

"สองทหารเสือ" จบ