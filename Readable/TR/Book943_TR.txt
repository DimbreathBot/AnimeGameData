Şimdi Hanan Pacha halkının tabuları nasıl yıktığını ve nasıl Alev Çalan Bilgeyi Natlan'ı terk etmek zorunda bıraktıklarını anlatacağım.

İnsanlar Filojistonun gücünün nasıl kullanılacağını öğrendikten sonra Hanan Pacha'nın üzerine bir şehir inşa ettiler. Şehrin içinde nadir cevherlerden, parlak tüylerden ve kokulu çiçeklerden oluşan büyüleyici saraylar ve tapınaklar vardı.

Tüm bunlar tamamlandıktan sonra Waxaklahun Ubah Kan, Hanan Pacha'yı daha da yükseğe çıkarmaya karar verdi.

"Bundan böyle bu topraklarda yetişen hiçbir şeyi yememeli, sadece suları içmelisiniz çünkü bu dünyadaki tüm nehirler Tüm Suların Kaynağından gelmektedir ve Gece Lordu'nun kontrolünde değildir."

Chaac neden daha da yükseğe çıkmaları gerektiğine bir anlam veremedi, Natlan'dan ayrılmak istemiyordu. Ne zaman gidip de Waxaklahun Ubah Kan'a bu soruyu sormak istese duyduğu tek şey "Ay kıtası", "Newark Kutsal Taşı" ve ne olduğunu anlayamadığı diğer şeyler oluyordu.

Waxaklahun Ubah Kan dünyadaki en zeki kişi olduğundan insanlar o ne derse yapıyordu. O yüzden açık denizlerde balık tutmaya ve yiyecek olarak yosun topu yetiştirmeye başladılar. Hanan Pacha günbegün daha da yükseldi.

En sonunda Gece Lordu, Bilgenin niyetini anladı. İnsanların burayı terk etmesinden korktuğu için Bilgenin planlarını durdurmaya karar verdi.

Bir gün, Bilge uzaktayken Gece Lordu kabileden birinin kılığına girdi ve yanında bir şişe gizemli su alarak göl kenarında bekleyen Chaac'ın yanına gitti.

"Dostum, bu gölün başında nöbet tutmana gerek yok artık. Bak, elimde tuttuğum bu su göldekinden yüz kat daha tatlı. Gel, bir tadına bak."

Chaac'ın aklına Bilgenin dedikleri geldi ama sonuçta bu bir suydu, ne olabilirdi ki? Chaac uzanıp şişeyi aldı ve bir yudum içti.

İçer içmez ne kadar da tatlı bir tadı olduğunu fark etti. Bunun üzerine Gece Lordu ona bu sudan daha fazla verdi ve o da bu suları alıp Hanan Pacha'ya götürerek herkese dağıttı.

Ancak Chaac bu tatlı suyun aslında topraklarda yetişen tahıllardan yapıldığını bilmiyordu. Bizim bugünkü tabirimizle bu bir alkoldü.

Bilge döndüğünde herkes körkütük sarhoştu.

Bilge onların artık Natlan'ı terk edemeyeceğini biliyordu, o yüzden onları Hanan Pacha'dan kovdu. Etrafa dağılan insanlar beraberlerinde Natlan'ın her bir köşesine Filojiston getirdiler.

Böylece Alev Çalan Bilge de evinin yolunu tuttu.

"Evinin yolunu tuttu derken? Kızıl ve karanlık topraklara geri mi döndü yani?"

"Nerenle dinliyorsun? Kızıl ve karanlık topraklar Bilgenin Filojiston çaldığı yerdi. Gerçi efsanelerde Bilgenin memleketine dair kesin bir şey söylenmiyor... Sanırım burada bahsedilen şey onun bir gün geri döneceğidir."

"Bırak şimdi, bu siz hikayecilerin sürekli kullandığı repliklerinden biri işte. Şu merakta bırakma olayını yapma hiç."

Her neyse, Alev Çalan Bilge ayrıldıktan sonra Chaac Gece Lordu'nun rehberliğini kabul etti ve yerleşik kabileler kurdu. Natlan halkının çağı böylelikle başlamış oldu ama bu hikayeyi başka zaman anlatırız.