เมื่อก่อนในเมือง Sumeru มีคนโง่ที่ทุกคนรู้จักดีอยู่คนนึง เขาชื่อว่า Ortba เป็นลูกชายของพ่อค้าและนักเต้น นับเลขไม่เป็น หลักสูตรของสถาบันก็เรียนไม่เข้าใจ นอกจากหลักสูตรพวกนั้น เขายังไม่เข้าใจวิธีการที่พ่อค้าใช้โกงน้ำหนักเวลาซื้อขาย มักจะถูกหลอกจนหัวหมุนด้วยเรื่องไร้สาระ แม้แต่นักต้มตุ๋นกะโหลกกะลาที่แกล้งทำเป็นคนพิการขอทานอยู่ข้างถนน ยังใช้เรื่องไร้สาระที่พูดซ้ำมานับครั้งไม่ถ้วนมาหลอกเอา Mora จากเขาไปได้ไม่น้อย รวมถึงน้ำตาจากความเห็นใจของคนโง่ แม้แต่ชาวทะเลทรายผู้ป่าเถื่อนบางคน ยังฉลาดกว่าเขาซะอีก
ไม่มีใครรู้ว่าทำไม Ortba ถึงโง่เขลาได้ขนาดนี้ ผู้คนหัวเราะเยาะเขาว่า "ฮ่า! เจ้านี่โง่จริง ๆ เขาจบเห่แล้วล่ะ ทั้งหาเงินไม่ได้ สร้างชื่อเสียงก็ไม่ได้"
แต่พ่อแม่ของ Ortba กับเพื่อนที่เข้าใจจิตใจของเขากลับไม่สนใจคำพูดคนอื่น พวกเขามักจะพูดว่า "ลึก ๆ แล้วเขาเป็นคนจิตใจดี นี่แหละคือปัญญาสูงสุด"

เวลาผ่านไปรวดเร็วดุจเม็ดทรายที่ถูกพัดปลิวไป ด้วยความช่วยเหลือจากเพื่อน Ortba จึงได้งานลากล่อมา ค่าแรงไม่มาก ทั้งยังลำบากมากด้วย คนอื่นทำได้ไม่กี่วันก็รีบร้อนออกไป แต่ Ortba กลับทำได้อย่างมีความสุข เพราะว่าล่อที่มีรอยแผลอยู่ที่หูตัวนี้ซื่อสัตย์และจริงใจกว่าผู้คนใน Bazaar ซะอีก พอหิวก็จะส่งเสียงดัง พลางใช้หัวชนเขาเบา ๆ พอกินอิ่มก็จะหลับตา เอาหัวมาซบอยู่ในอ้อมแขนของ Ortba และส่งเสียงครางเบา ๆ ไม่เคยโกหกหรือบ่นเลย

แต่อยู่มาวันหนึ่ง ได้มีนักต้มตุ๋นมาจ้องเล่นงานเพื่อนสองคนนี้ เขาเป็นคนไร้ยางอาย เป็นคนชั่วช้าที่ละทิ้งชื่อของตัวเอง เขาหาเงินด้วยการโกหกและหลอกลวง ซ้ำยังใช้เงินพวกนี้มาสร้างความเดือดร้อนและความโกรธแค้นให้คนอื่น แม้แต่แมงป่องยังไม่ยอมเข้าใกล้เขาเลย
วันหนึ่ง Ortba ได้พาล่อไปช่วยขนส่งสินค้าจากทะเลทราย นักต้มตุ๋นเล็งเห็นโอกาส จึงแอบสะกดรอยตามพวกเขาไปไกลมาก จนกระทั่ง Ortba ส่งสินค้าเสร็จ

ก่อน Ortba จะกลับเมือง เขาได้ตัดสินใจพักผ่อนที่โอเอซิสแห่งหนึ่งก่อน

นักต้มตุ๋นฉวยโอกาสในจังหวะที่ Ortba ออกไปเก็บผลไม้ แอบเข้าไปปลดเชือกจูงล่อ แล้วให้พรรคพวกเอามันไปขาย จากนั้นเอาบ่วงเชือกมาสวมไว้ที่หัวตัวเอง แล้วนั่งอยู่ที่เดิมทั้งแบบนั้น รอให้ Ortba กลับมา

"เหวอ! คุณเป็นใครกันเนี่ย?" Ortba ถือถุงที่เต็มไปด้วยผลไม้ มองนักต้มตุ๋นและอุทานด้วยความตกใจ เขารู้ว่าชายที่นอนอยู่ตรงหน้า ไม่ใช่เพื่อนล่อของเขาแน่ ๆ

"ฉันเป็นนักต้มตุ๋น!" นักต้มตุ๋นแกล้งร้องไห้ แล้วพูดพลางสะอื้นว่า "เดิมฉันเป็นนักต้มตุ๋น ชั่วช้าและไร้คุณธรรม"
"เพื่อเงินแล้ว ฉันโกหกมานับครั้งไม่ถ้วน ทำร้ายผู้คนมานับไม่ถ้วน หลอกแม้กระทั่งแม่ของตัวเองด้วยซ้ำ"
"เพื่อลงโทษฉัน แม่ของฉันไปที่ทะเลทราย แล้วใช้น้ำตาของตัวเองขอพรจาก Al-Ahmar ให้เขาสอนวิถีความเป็นคนให้ฉัน"
"ดังนั้น Al-Ahmar จึงเปลี่ยนฉันให้เป็นล่อ ให้ฉันเงียบปาก แล้วชดใช้บาปด้วยการกระทำ เมื่อไหร่ที่ฉันรู้ว่าการเป็นมนุษย์ที่ดีนั้นต้องทำยังไง ฉันถึงจะกลับมาเป็นคนได้"

Ortba นั่งอยู่บนพื้น ฟังคำโกหกของนักต้มตุ๋นจนจบ เมื่อนักต้มตุ๋นฝืนบีบน้ำตาอันจอมปลอมออกมา Ortba กลับหลั่งน้ำตาด้วยความซาบซึ้ง
"โอ้! งั้นตอนนี้คุณก็กลับมาเป็นคนดีที่จิตใจดีแล้วสินะ!"

Ortba กระโดดขึ้นมาด้วยความดีใจ จับมือของนักต้มตุ๋นไว้แน่น แล้วยัดผลไม้ทั้งหมดในอ้อมแขนใส่มือนักต้มตุ๋น

"คุณเป็นเพื่อนของฉัน คุณเคยดื่มน้ำอยู่ในอ้อมแขนของฉัน เคยนอนหลับพร้อมฉัน ฉันรักคุณและดีใจที่คุณได้กลับมาเป็นคนดีนะ"
"รีบกลับไปหาแม่ของคุณเถอะ เธอต้องรักคุณและร้องไห้ให้คุณเหมือนกันแน่ ๆ คุณรีบกลับไปนะ กลับไปพร้อมผลไม้ เธอต้องดีใจแน่ ๆ!"

นักต้มตุ๋นกอดผลไม้ไว้ ลำคอที่เคยพ่นคำโกหกมากมาย และเคยด่าทอด้วยคำพูดร้ายกาจนับไม่ถ้วนราวกับถูกอุดด้วยเม็ดทราย เขาพยักหน้า แล้วปลอบตัวเองในใจว่า
"เจ้าโง่เอ๋ยเจ้าโง่ โดนฉันหลอกจนหัวหมุนแล้ว"

นักต้มตุ๋นจากไปแล้ว ส่วน Ortba ก็เก็บเชือกขึ้นมา และวิ่งกลับไปที่เมืองอย่างดีใจ เล่าเรื่องราวของล่อให้เพื่อน ๆ ฟัง
เพื่อนทหารรับจ้างคนหนึ่งได้ฟังคำพูดของเขา ก็หน้าแดงก่ำขึ้นมาทันใด ไฟโทสะแห่งความยุติธรรมพลุ่งพล่านอยู่ในอกเขา ชายหนุ่มผู้แข็งแกร่งจับดาบของตน ลุกพรวดขึ้นจากเก้าอี้ แล้วตะโกนเสียงดังว่า
"เจ้าคนสกปรกนั่น เขาหลอกนายเพื่อเงินทอง ซ้ำยังเหยียบย่ำความหวังดีของนายจนจมดิน!"
"บอกฉันมา เขาชื่ออะไร? ฉันจะดึงลิ้นสุนัขนั่นออกมา แล้วทำให้เขาดูถูกความใจดีไม่ได้ไปตลอดชีวิต!"
Ortba กลับยังคงหัวเราะร่า ดึงมือของเพื่อนที่จับดาบไว้มาที่แก้วเหล้า แล้วรินเหล้าน้ำผึ้งให้เขาจนเต็ม
"ขอบคุณที่โมโหแทนฉันนะ แต่สำหรับฉันแล้ว นี่กลับเป็นเรื่องดี..."
"ถ้าสิ่งที่เขาพูดเป็นเรื่องจริง งั้นโลกนี้ก็คงมีคนชั่วที่ชดใช้บาปด้วยความเจ็บปวดลดลงไปหนึ่งคน แล้วได้คนดีที่รู้จักสำนึกผิด และได้คุณธรรมกลับคืนมาเพิ่มหนึ่งคนแทน"
"ถ้าสิ่งที่เขาพูดเป็นเรื่องโกหก งั้นโลกนี้ก็จะขาดงูพิษที่กล้าหลอกแม้กระทั่งแม่ของตัวเองไปหนึ่งคน แล้วก็ขาดแม่ผู้ร่ำไห้แทบขาดใจ ที่ต้องสาปแช่งลูกของตัวเองด้วยตัวเองไปอีกหนึ่งคน"
เพื่อนอีกคนที่อ่านหนังสือมามากมาย และค่อนข้างมีชื่อเสียงในสถาบันส่ายหัวอย่างจนปัญญา แล้วพูดว่า
"Ortba ฉันชื่นชมในความใจดีของคุณนะ นี่แหละคือปัญญาที่ผู้คนขาดแคลนมากที่สุด แต่ก็ดูแคลนมากที่สุดเช่นกัน"
"แต่คนชั่วสมควรถูกลงโทษ ไม่งั้นความดีงามรังแต่จะถูกเหยียบย่ำ..."
"ถึงฉันจะอยากให้นักต้มตุ๋นคนนี้ถูกพิพากษาก่อนก็เถอะ แต่ก็นะ... เฮ้อ ไปลงนรกซะเถอะ เขาดูถูกเพื่อนของฉัน สมควรโดนเฆี่ยน!"
Ortba สัมผัสได้ถึงความจนปัญญาของเพื่อน ๆ เขาจึงหยุดคำพูดไว้ก่อน หยิบเหยือกเหล้าขึ้นมา แล้วรินใส่แก้วเหล้าของเพื่อน ๆ ตรงหน้าให้เต็มเสียก่อน แต่เพื่อน ๆ ที่รักเขายังคงนิ่งเงียบ คิ้วของพวกเขาขมวดมุ่นราวกับพายุที่ม้วนหอบเอาฝุ่นทรายมา กองทับถมกันเป็นภูเขาที่ก่อขึ้นจากฝุ่นทรายนับไม่ถ้วนขึ้นมาในพริบตา
ทันใดนั้น ประตูร้านเหล้าก็ถูกเพื่อนอีกคนหนึ่งเปิดออก เขาตะโกนเสียงดังว่า
"ฉันเจอล่อที่มีแผลเป็นอยู่ที่หูตัวนั้นแล้ว มันอยู่ใน Bazaar นี่แหละ!"
ทหารรับจ้างดื่มเหล้าน้ำผึ้งจนหมดแก้ว แล้วส่งเสียงคำรามว่า
"ดีเลย ๆ! นี่มันรอยเท้าของเจ้าหมาในนั่น ถ้าตามรอยเท้าไป พวกเราต้องจับมันได้แน่!"

เพื่อน ๆ พา Ortba วิ่งไปที่ Bazaar ล่อตัวนั้นยืนอยู่กลาง Bazaar ตามคาด Ortba วิ่งเข้าไปด้วยความประหลาดใจ ท่าทางเหมือนอยากจะพูดคุยกับมัน
เพื่อนทหารรับจ้างก้าวไปข้างหน้า และเริ่มสอบถามผู้คนโดยรอบ ว่าใครกันแน่ที่เป็นคนขายล่อตัวนี้ แล้วตอนนี้คนขายไปอยู่ไหนแล้ว ฝ่ายสหายนักวิชาการที่รู้นิสัยของ Ortba นั้นขยับแว่นตา กระตุกแขนเสื้อ Ortba เบา ๆ เพื่อห้ามไม่ให้เขาทำอะไรแปลก ๆ อย่างเช่นการพูดคุยกับล่อตัวนี้ใน Bazaar
ทว่า Ortba ตบมือเพื่อนอย่างอ่อนโยน จากนั้นก็ยังคงโน้มตัวลงไปกระซิบข้างหูล่อเบา ๆ ว่า
"ทำไมคุณถึงกลับไปเป็นเหมือนเดิมล่ะ คุณโกหกแม่ของตัวเอง ทำให้คนที่รักคุณต้องเสียใจอีกแล้วใช่มั้ย?"
"เฮ้อ ฉันจะซื้อคุณกลับไปเอง ถ้าไปตกอยู่ในมือของคนอื่น คุณก็ลำบากแล้วล่ะ"
"ห้ามพูดอะไรเด็ดขาดเลยนะ ไม่งั้นฉันคงซื้อคุณไม่ไหวแน่"
ระหว่างที่ Ortba กำลังนับ Mora ในกระเป๋า ชายคนหนึ่งที่มีผิวสีแทนและดวงตาสีทองมาจับไหล่ของเขา ชายคนนั้นหรี่ตา แล้วพูดอย่างอ่อนโยนว่า
"ฉันเป็นเจ้าของล่อตัวนี้ คุณอยากจะซื้อมันงั้นเหรอ?"
"ใช่แล้ว ฉันอยากซื้อเขา เขาเป็นเพื่อนของฉัน เขา..." Ortba หลับตาลง ไม่ยอมพูดถึงสิ่งที่คนคนนั้นเจอมา... เขาคงไม่อยากให้คนอื่นรู้ถึงความผิดของตัวเองแน่
"ตอนนี้ ฉันยังขายมันให้คุณไม่ได้ อีกอย่าง..."
ชายหนุ่มดึงเชือกจูงอีกเส้นมาจากด้านหลัง แล้วยื่นมันให้ Ortba
"นี่ต่างหากเพื่อนที่ซื่อสัตย์ของคุณ Ortba ที่รัก คุณพามันกลับไปเถอะ พากลับบ้านไปซะ"
Ortba มองล่อที่มีแผลเป็นที่หูตัวนี้อย่างงุนงง ล่อเองก็จำเพื่อนของมันได้ เลยใช้หัวมาชนเอวเขาเบา ๆ Ortba จึงลูบแผงคอของมัน แต่ว่า...
"ล่อตัวนี้ เหมือนกันเพื่อนของฉันเปี๊ยบเลย" Ortba พูดด้วยความประหลาดใจ แต่คนคนเดียว ทำไมถึงกลายเป็นล่อสองตัวได้ล่ะ? ต้องทำบาปมามากแค่ไหนกันนะ?
"ใช่แล้ว เขาก็เป็นเพื่อนของคุณเหมือนกัน" ชายหนุ่มผิวสีแทนพูดด้วยรอยยิ้ม "แต่เขาทำความผิด ฉันเลยลงโทษเขา ทำให้เขากลายเป็นล่อที่โง่เขลา พูดอะไรไม่ได้อีกแล้ว"
Ortba กะพริบตาปริบ ๆ ทันใดนั้นก็รู้แล้วว่าคนที่ถือเชือกจูงอยู่นั้นเป็นใครกันแน่ แต่ในใจของเขากลับมีเพียงเพื่อนที่เขาเคยช่วยไว้ ทว่าตอนนี้กลับหลงทางอีกครั้ง
"เขาทำอะไรผิด? หรือว่าเขาโกหกแม่ของเขาอีกแล้ว?" Ortba ถามอย่างเศร้าใจ
"ไม่ ความผิดของเขาหนักกว่านั้นเป็นร้อยเท่าพันเท่า" ชายหนุ่มตอบ "เขาได้ทำลายความปรารถนาดีที่ได้มาอย่างยากลำบาก และมีเพียงหนึ่งในหมื่น ดังนั้นชีวิตนี้เขาจะไม่ได้รับความช่วยเหลือจากความปรารถนาดีอีกต่อไป"
Ortba คิดจะถามต่อ แต่กลับถูกพายุทรายที่จู่ ๆ ก็พัดมาบดบังสายตา ชายคนนั้นหายไปต่อหน้าเขา ส่วนเพื่อน ๆ ที่หลงทางไปอย่างไร้สาเหตุก็รีบมาอยู่ข้างกายเขา ก่อนจะถามด้วยความร้อนใจว่าตอนนี้นักต้มตุ๋นคนนั้นอยู่ไหนกันแน่
"เขาทำผิดอีกแล้ว ก็เลยกลายเป็นล่ออีกครั้ง" Ortba พูดอย่างเศร้าใจ "หวังว่าครั้งนี้ เขาจะยังมีโอกาสกลับตัวกลับใจได้อีกนะ"
Ortba จูงล่อเดินกลับบ้านไปพร้อมกับเพื่อน ๆ ระหว่างทางกลับบ้าน เขายังคงคิดอยู่ในใจว่า
"เฮ้อ ฉันต้องเก็บเงินเพิ่มหน่อยแล้ว ครั้งหน้าถ้าเจอเขา ไม่รู้ว่าต้องใช้เงินเท่าไหร่ถึงจะซื้อตัวเขามาได้"

