Bu el kitabı, Favonius Şövalyelerinin temel prensipleri hakkında bilgiler içeren bir kılavuzdur. Şövalyeler, kitapta yer alan bilgileri dikkatlice okumalı ve Mondstadt halkına yaraşır bir Favonius Şövalyesi olmak için günlük yaşamlarında ve işlerinde bu kitapta ayrıntılarıyla belirtilen standartlara sıkı sıkıya bağlı kalmalıdır.

Favonius Şövalyelerinin üyeleri olarak, bir şövalyede olması gereken dürüstlük, mütevazılık ve kendini kontrol edebilme gücüne sahip olmak bizlerin vazifesidir. Söz konusu bu erdemli davranışlar, Mondstadt'ın bağımsızlığının temel dayanağıdır. Unutulmamalıdır ki vazifemizin desteği olmadan özgürlük var olamaz.

Elbette ki bu erdemli davranışlar, kişinin günlük konuşmaları ve davranışları sırasında kendini gösterir. Görev sırasında karşılaşabileceğiniz tüm olası senaryoları kapsaması amaçlanan bu el kitabı, standart davranış ve doğru dil kullanımına dair hususları ana hatlarıyla özetlemektedir.

Madde Bir
Bir şövalye daima tetikte olmalı ve Mondstadt için tehdit teşkil edebilecek olayları hafife almamalıdır. Yardıma ihtiyacı olan bir Mondstadt vatandaşı gördüğünde, gönüllü olarak ivedilikle yardımına koşmalıdır çünkü Favonius Şövalyelerinin birinci vazifesi Mondstadt halkına hizmet etmektir.

Madde İki
Uzak diyarlardan gelen bir tüccarı selamlarken gereken saygı ve nezaketi göstermeye dikkat edin. Ne kadar tekinsiz görünürse görünsün, bir misafire karşı asla şüpheli veya düşmanca yaklaşmayın.

Kabul Edilen Konuşma Şekli:
"Mondstadt'a hoş geldiniz, yabancı ama saygıdeğer gezgin/yolcu/misafir!* Kimliğinizi ve ziyaret edeceğiniz yeri belirtir misiniz? Favonius Şövalyeleri, emniyetinizi sağlamak için buradadır."
*Uygun bir hitap şekli seçin.

Yasaklanan Konuşma Şekli:
1. "Hey, sen! Kıpırdama! Kimliğini söyle seni düzenbaz/serseri/haydut/yabancı/kaçak!"
2. "Rüzgar ve Huzur şehrine hoş geldin seni dünya dışı gezgin/berduş/hayvan/alçak."
Not: Kaba ve kırıcı bir dil kullanmaktan kaçının. Misafirlere katiyen aşağılayıcı kelimeler ile hitap edilmemelidir. Böyle bir davranış, istenmediklerini hissetmelerine sebep olacaktır.

Madde Üç
Halkın arasına karışırken asla umursamaz ve ilgisiz bir tavır sergilenmemelidir. Sorumluluk sahibi bir şövalye, oluşabilecek tehlikelere karşı her an hazır olmalıdır. Benzer şekilde, görev dışında kalan vakitlerde de daima şövalyelere yakışan bir tutum sergilenmeli ve görev için her an hazır olunmalıdır.

Kabul Edilen Konuşma Şekli:
1. (Mola sırasında düşünürken) "Mondstadt'ta keşfedilmemiş herhangi bir güvenlik açığı olup olmadığını kontrol edeceğim, ne de olsa bir şövalye olarak asli görevim Mondstadt'ın güvenliğini sağlamak."
2. (Handaki vatandaşlarla sohbet ederken) "Bir şövalye olarak insanların gündelik gereksinimlerini ve endişelerini anlamam gerekiyor. Bunları bilmek aynı zamanda vazifemin bir parçası."
Not: Yapmanız gereken herhangi bir iş olmasa dahi, kendi inisiyatifinize göre fazladan izin kullanmanıza izin verilmez.

Yasaklanan Konuşma Şekli:
1. (Nöbet başındayken) "Ömür boyu beleş şıra içebildiğini düşünsene..."
2. (Mola sırasında) "Noeeeelle... Vaktin var mı?"
Not: Büyük Kumandan Vekili, görevlerini üzerine yıkmaya çalışan, çalışmaya erinen şövalyeleri derhal kendisine bildirmesi için Noelle'e talimat verdi. Bunun katiyen kabul edilemez bir davranış olduğunu söylemeye gerek yok. Bu gibi kural ihlalleri, tatil ödeneğine ve/veya maaşa kesintiler halinde yansıtılır. Bir dahaki sefere görevlerinizden kaçmayı düşündüğünüzde, sonuçların buna değip değmeyeceğini düşünmeniz şiddetle tavsiye edilir.

Madde Dört
Favonius Şövalyeleri, her ne kadar şarabın Mondstadt'ın kültürel mirasındaki önemli yerine saygı duysa da kendilerinden alkol tüketimi konusunda kontrollü bir davranış sergilemeleri beklenir. Görev başında alkol almak, reşit olmayanları alkol kullanmaya teşvik etmek veya tüketimini kolaylaştırmak kesinlikle yasaktır.
Not: Belirlenen yasal yaşın altındaki Favonius Şövalyelerinin alkol kullanması yasaktır. Aynı zamanda, reşit olmayan kişilerin alkol servisi yapılan han gibi yerlere giriş yapabilmesi için yanlarında yetişkin birinin bulunması gerekmektedir.

Madde Beş (Yeni)
Şehirdeki Fatui faaliyetlerinin son zamanlardaki artışı sebebiyle şövalyelerin görev başında değilken, Favonius Şövalyelerinin operasyonları ve stratejik hamleleriyle ilgili meselelerin detaylarını kuruluş dışından herhangi biriyle paylaşmasının yasak olduğu unutulmamalıdır.

Madde Altı
Mondstadt çapında büyük bir acil durum olması halinde Favonius Şövalyelerinin örnek bireyler olması, halkın hayatını ve malını korumak için harekete geçmesi beklenir. Kriz zamanlarında insanlar size sorularıyla gelince, onlara açık ve sakin bir şekilde cevap vererek her zaman kendilerinin can güvenliklerini ön planda tutmaları gerektiğini hatırlatmak oldukça önemlidir.

Kabul Edilen Konuşma Şekli:
1. "Endişelenmenize hiç gerek yok. Favonius Şövalyeleri Mondstadt'ı korumak için elinden geleni yapacaktır!"
2. "Tehlike anında lütfen paniğe kapılmayın. Başınızı iki elinizin arasına alın ve çömelerek kendinizi koruyun. Daha sonra ise sizleri düzenli ve sakin bir şekilde güvenli yere götürecek olan Favonius Şövalyelerinin vereceği talimatlara uyun."
3. (Yeni) "Büyük Kumandan Varka şu anda Mondstadt'ta olmasa bile, Favonius Şövalyelerinin bu krizle ustalıkla başa çıkabilecek donanıma sahip olduğundan gönül rahatlığıyla emin olabilirsiniz."*
*Yalnızca Büyük Kumandanın olmadığı zamanlarda geçerlidir.

Yasaklanan Konuşma Şekli:
1. "Eyvah... Daha önce hiç böyle bir durumla uğraşmak zorunda kalmamıştık..."
2. "Bu boyuttaki bir krizi çözmeye şövalyelerin bile gücü yetmez..."
Not: Daha önce hiç karşılaşmadığınız ekstrem durumlarda bile halkın önünde bunalmış görünmemeniz, Favonius Şövalyelerinin yeteneklerini sorgulatacak söz ve eylemlerde bulunmamanız gerekmektedir.

Madde Yedi
Uzaklardan gelen gezginlerle karşılaştığınızda, belli başlı işletmelerin ve hizmet alabilecekleri mekanların yerleri hakkında onları bilgilendirin. Popüler turistik yerleri tavsiye ederek veya ihtiyaç duyabilecekleri her türlü yardımı sağlayarak konuklarımıza karşı misafirperver olun.

Kabul Edilen Konuşma Şekli:
1. "Buraya ilk kez geldiyseniz, Mondstadt Katedralini ziyaret etmenizi tavsiye ederim."
2. "Yorulursanız 'Meleklerin Payı' diye bir han var, orada Mondstadt'ın meşhur şarabının tadına bakabilirsiniz."

Madde Sekiz
Dürüstlük ve mütevazılık gibi erdemli davranışları arkadaşlarınız ve meslektaşlarınızla olan ilişkilerinizde de benimsemeye özen gösterin. Diğer bir deyişle, yoldaşlarınızla sohbet ederken onlara karşı ağırbaşlı, açık ve dürüst olun. Şövalyelerimiz arasındaki birlik ve beraberlik duygusunu besleyip sürdürmek, düşmana karşı ilk savunma hattını oluşturmaktadır.

Kabul Edilen Konuşma Şekli:
"Gerçekten harikaydı! Daha önce hiç böyle bir savaş yaşamamıştım!"
Not: Konuşmanızı aşırıya kaçacak şekilde abartmaktan kaçının. Sözleriniz ve ses tonunuz, şövalye yoldaşlarınıza karşı yeterli ölçüde saygı ve samimiyet içermelidir.

Madde Dokuz
Rüzgar Hükümdarı'nın sağ kolu olarak Mondstadt'ın koruyuculuğunu üstlenen Favonius Şövalyeleri, herkese karşı iyi bir örnek oluşturmalıdır. Koşullar ne olursa olsun, hiçbir şövalye Mondstadt'ın yasalarına ve kurallarına aykırı davranışlar sergilememelidir. Herhangi bir şövalyenin görev başında olmadığı sırada kamu malına* (veya bir Mondstadt vatandaşının özel mülküne) zarar verdiği tespit edilirse, yapılacak hasar tespitinin ardından, verilen zarara eş değer bir miktar söz konusu şövalyenin maaşından ve/veya ikramiyesinden mahsup edilir. Suçun işlendiği tarihte henüz reşit olmayan ve bu nedenle resmi olarak maaş almayan şövalyeler, para cezası yerine suçun ağırlığına göre belirlenecek süre için hücre hapsiyle cezalandırılacaktır.
*Mondstadt'ın göl ve nehirlerinde bulunan balıklar ve diğer su canlıları kamu malı olarak kabul edilir, bu nedenle hiçbir koşulda tahrip edilmemeleri gerekir.

Madde On
Favonius Şövalyeleri, yabancılarla uğraşırken her zaman tetikte olmalıdır. Tehdit teşkil etmeyen insanlarla uğraşırken dahi, bir şövalye söz konusu yabancıya dışarıdan gelen birisi olarak sahip olduğu hak ve sorumlulukları belirtmeli, Mondstadt'ın kurallarını ve geleneklerini açık ve adil bir şekilde açıklamalıdır.
(Değişiklik 1) Hal ve hareketleri endişeye yol açan ülkelerden gelen misafir diplomatlarla ilgilenirken, normalden daha tedbirli olmak gereklidir.

Madde On Bir
Favonius Şövalyeleri, kanat kullanıcılarının dahil olduğu olayları önlemek için bölgedeki hava faaliyetlerini de yakından takip etmelidir. Şövalyelerin kanat kullanıcılarına rastgele kontroller yapması, uçuş ehliyetlerinin güncel ve geçerli olduğundan emin olması gerekmektedir. Şehir içinde yasa dışı herhangi bir hava faaliyeti gözlemlerseniz, var gücünüzle suçluya bağırmalı ve süzülmeyi derhal bırakmaları konusunda uyarıda bulunmalısınız. Devam etmeleri halinde, meseleyi çözüme kavuşturmak için gerekli şekilde müdahalede bulunmalısınız.
Not: Uçuş yapan suçlu, görevli olmayan bir Favonius Şövalyesi bile olsa böyle bir davranış kabul edilemez. Kusurlu bir davranış olduğuna kanaat getirirseniz, suçu işleyen kişinin uçuş ehliyetini iptal etme yetkiniz bulunmaktadır.


Ek: Terimlere İlişkin Notlar

1. Şövalyelik erdemleri
Favonius Şövalyelerinin benimsemesi gereken ve üç temel erdemli davranış olan mütevazılık, dürüstlük ve kendini kontrol edebilme gücünü ifade etmektedir. Bu üç erdemli davranış, birbiriyle etkileşim halindedir ve bir bütün olarak ele alınır. Şövalyeler daima bu erdemli davranışlara riayet etmelidir.

2. Hitap şekilleri
Şövalyelerin, Mondstadt halkına ve şehre gelen ziyaretçilere hitap ederken kullandıkları saygı bildiren çeşitli sözcükleri ifade eder. Özgür Mondstadt halkının hizmetkarı ve sınırlarımızın ötesinden gelen konuklara ev sahipliği yapan kişiler olarak, insanlarla olan etkileşimlerimizde nezaket kurallarına uygun bir hitap şekli benimsememiz gerekir. Hizmet veren tüm şövalyelerin görgü kuralları eğitimi alması zorunludur.

3. Vazife
Mondstadt halkına hizmet etme ve Mondstadt'ın bağımsızlığını koruma sorumluluğumuzu ifade eder. Resmi olarak atanmış Favonius Şövalyeleri, kuruluşumuzun itibarını zedelememek adına, günlük yaşamlarında sorumlulukları veya bir şövalye olarak elde ettikleri saygınlık hakkında saygısızca konuşmaktan kaçınmalıdır.

4. Rüzgar Hükümdarı (Yeni)
Rüzgar Hükümdarı Barbatos, Rüzgarın ve Şarkının Tanrısı, Mondstadt'ın bağımsızlığının sebebi ve muhafızı, bu topraklarda yaşayanların inancının merkezidir. Favonius Şövalyeleri, Rüzgar Hükümdarı'nın emirlerine riayet eder. Bu da Mondstadt'ın özgürlüğünü tehdit eden bir unsur olması durumunda, savaşa girmeye hazırlıklı olmamız gerektiği anlamına gelmektedir.
Not: Bu terimin içerisine yeni maddelerin eklenmesi gerekmektedir. Öyle görünüyor ki Favonius Şövalyelerinin üyelerinden bazıları ve hatta Kilise bile Rüzgar Hükümdarı'na inanmıyor.

5. Fatui
Mondstadt'ta görevli Snezhnayalı diplomatlardan ve ajanlardan oluşan bir delegasyondur. Sınırlarımız içerisinde diplomatik dokunulmazlığa sahiptirler. Faaliyetleri gizem ve aldatmaca dolu olmuştur, gerçek niyetleri ise belirsizliğini korumaktadır.
Uyarı: Fatui üyelerine karşı daima temkinli olun. Herhangi bir şüpheli faaliyet gözlemlerseniz, öncelikle kişisel güvenliğinizi sağlayarak durumu derhal merkeze bildirin.

6. Hiçlik Tarikatı
Hiçlikten gelen eski, gizemli bir düşman grubu. Kimse buraya nasıl geldiklerini veya neyin peşinde olduklarını bilmiyor. Zaman zaman Mondstadt yakınlarında sorun çıkarırlar.
Uyarı: Hiçlik Tarikatının üyeleri son derece tehlikeli düşmanlardır. Onlardan biriyle karşılaşacak olursanız, çok dikkatli olun ve düşmanın bulunduğu yeri ve faaliyetini en kısa süre içinde merkeze bildirin.

7. Fırtına Dehşeti'nin İni (Yeni)
Mondstadt'ın kuzeybatısındaki harabeleri ifade eder. Efsaneye göre bu bölge, bir tiranın kendi kulesinden yönettiği bir şehirmiş. O zamandan beri de Dvalin orayı kendine mesken tutmuş. Bundan dolayı bu harabeler "Fırtına Dehşeti'nin İni" olarak adlandırılmıştır.
