เมื่อเห็นว่านักรบที่เธอเลือกต้องเผชิญชะตากรรมที่เลวร้ายและน่าเศร้าโศกเช่นนี้ เจ้าแห่งดวงดาวบนฟากฟ้าจึงเศร้าโศกและโกรธแค้น ด้วยเหตุนี้เธอจึงสั่งให้ Tzitzimitl ของเธอลงไปยังโลก และชี้แนะหนทางแก้แค้นให้กับ Coquitao ที่สูญเสียศีรษะไป ในยุคสมัยอันยาวนานและมืดมิดนี้ ผู้คนยังคงเห็นร่างที่ไร้ศีรษะของ Coquitao เดินอยู่ท่ามกลางแสงจันทร์ โดยถือไม้เท้าหินที่ชื่อว่า "Makana" ไว้แน่น บางคนบอกว่าเขาแปลงร่างเป็นวิญญาณเสือดาวสีดำ โลดแล่นอยู่ในป่าและทุ่งหญ้าอย่างเงียบเชียบ นำพาฝันร้ายและแรงบันดาลใจมาให้แก่นักบวชที่อยู่ในฌาน

หลังจากนั้น ไม่รู้ว่าเขาเร่ร่อนอยู่ในค่ำคืนอันยาวนานมานานแค่ไหน และไม่รู้ว่าเปลี่ยนรูปลักษณ์ไปแล้วมากน้อยเพียงใด Coquitao เดินทางไปทั่วแผ่นดินที่เลือดเจิ่งนอง ผ่านแท่นบูชาที่ครั้งหนึ่งเคยทำให้ประมุขสวรรค์พึงพอใจ และในที่สุดก็พบกับ Nagual ผู้ทรยศที่มอบของขวัญนี้ให้เขาในดินแดนที่ไหม้เกรียม เวลานี้เขากำลังพักผ่อนอยู่ที่โอเอซิส ดื่มเลือดของงูพิษและน้ำหลอนประสาทของ Mexicali

ดังนั้น Coquitao ไร้หัวจึงยก "Makana" ขึ้นมาทุบหัวของผู้ทรยศครั้งแล้วครั้งเล่า ดั่งคำพยากรณ์ลวงของ Mexicali จนแหลกเละ และแล้ว Coquitao ไร้หัวก็ได้ใช้ "Makana" ส่ง Nagual กลับไปสู่บ้านเก่าที่ไหม้เกรียมของเขา...

แม้จะแก้แค้นสำเร็จ แต่วิญญาณของ Coquitao ก็ได้หลอมรวมเป็นหนึ่งเดียวกับสิ่งมีชีวิตบนแผ่นดินไปแล้ว และไม่อาจกลับคืนสู่สภาพเดิมได้อีก ในร่างที่ไม่มีหัวนี้ จึงเหลือเพียงเพลิงพิโรธที่ลุกโชนตลอดกาล เช่นเดียวกับดวงอาทิตย์ที่เย็นยะเยือกบนท้องฟ้ายามราตรีในบ้านเกิดของผู้กล้า

เนิ่นนานหลังจากนั้น จนกระทั่งเทพแห่งคิมหันต์ ฝาแฝดจอมเจ้าเล่ห์ และเจ้าของกระโปรงหยกเขียวตายจากไปหมดแล้ว จนกระทั่งปีศาจที่แปลงร่างมาจากดวงดาวเริ่มส่องแสงแห่งความโรยรา เหล่าช่างถักทอกล่าวว่า ความโกรธของ Coquitao ยังคงไม่จางหาย ร่างที่ไร้หัวของเขายังคงร่อนเร่ไปตามที่ราบสีเงินในยามค่ำคืน เตร็ดเตร่ไปตามป่าลึกที่เต็มไปด้วยเงามืด ว่ากันว่าในช่วงยุคแห่งสงครามบนโลก มีผู้กล้าหลายคนที่ได้สืบทอด "Makana" ของเขา ซึ่งหนึ่งในนั้นคือจอมเผด็จการ Och-Kan ในตำนาน แต่ในที่สุดเขาก็ได้พบจุดจบของตัวเองท่ามกลางเพลิงโทสะนั้น... แต่นั่นก็เป็นอีกเรื่องหนึ่งแล้ว