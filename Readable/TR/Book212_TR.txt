Mola Vakti

Geçmişte, yani kısa ömürlü ve güçsüz insanlar denizi aşarak bu diyara gelmeden önce, Inazuma'nın tanukilerin vatanı olduğu söylenir.
Tanukiler, doğaları gereği tembel ve kararsız varlıklarmış. Gelecek hakkında endişelenmeyen ve bir günün sorunlarını ertesi güne taşımayan tanukiler için Inazuma, o dönemlerde konforlu bir cennetten farksızmış ve her gün eğlenceyle dolu bir festival havasında geçiyormuş.

En azından ihtiyar tanukiler o günleri bu şekilde anlatıyor.

İlerleyen zamanlarda Kitsuneler denizi aşarak Inazuma'ya gelmiş ve tanukileri savaşmaya mecbur etmiş. Bu büyük savaş ilk başta 800 yıl, sonra bir 800 yıl daha sürmüş. İki taraf da çok büyük kayıplar yaşadığı için geriye barış yapmaktan başka bir seçenek kalmamış. İnatçı Tanukiler bugün bile kaybettiklerini kabul etmiyorlar ama dev Yıldırım Kirazını Kitsunelere bıraktıkları da bir gerçek.

Kitsuneler de oldukça kurnaz ve şekil değiştirme konusunda bir o kadar beceriklilermiş. Söylenenlere göre büyük savaş sırasında da sürekli şekil değiştirip durdukları için birçok zavallının kafası tamamen karışmış ve bu zavallılar kimin kim olduğunu anlayamaz hale gelmiş. Nihayetinde kim olduklarını, ne olduklarını ve hangi tarafta olduklarını hepten unutmuşlar.

Böylece şaşkın youkailerden bahtsız ölümlüler dünyaya gelmiş.

Tanuki klanının uzun zamandır hafızalarda taşınan hikayelerini kendi kendime tekrar ederek dolambaçlı yol ve sokaklarda dolandım.
Maalesef açık bir restoran bulamadım.

Sanırım geri dönme zamanı geldi.
Ayağa kalktım ve Kitsune Amca'nın erişte tezgahının önünde sırtımı esnettim.

Tam o sırada, arkamdan gelen tanıdık bir koku aldım.