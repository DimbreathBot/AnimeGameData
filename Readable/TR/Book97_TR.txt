-Batıya Karanlık Bir Yolculuk-
"Elimden ancak bu kadar geldi," dedi Mir masaya yemekleri yerleştirirken. Sonra da Weiyang'ın karşısındaki sandalyeye oturdu.
Bir süre önce rakibiyle ölümüne savaşan Weiyang'ın kırık kolu hâlâ sarılıydı. Uzun süre gözlerini ayırmadan Mir'i seyretti fakat Mir, oturduğu yerde eline çenesini dayayıp gözlerini yere çevirmişti. Ortaya bir sessizlik çöktü.
En sonunda Weiyang yemek çubuklarını sol eliyle kavramaya yeltendi fakat nafile bir çaba olduğu çok geçmeden anlaşıldı. Sıcak ve kıvamlı çorbanın içinden tek bir köfteyi bile tutup çıkaramamıştı.
Bunu gören Mir içini çekti. "Tamam, ben yediririm sana," dedi yemek çubuklarını onun elinden alarak.
Lokmaların arasında aniden, "Benim için yapabileceklerin bitmemiş demek ki," diye dalga geçti Weiyang. Yüzü, ne hissettiğini biraz olsun ele vermiyordu.
"İmparatorluk Eğlenceleri Meclisi, sizin gibi yukarıdaki ilahi varlıklara tapmak ve adak sunmak için var. Sana hizmet etmek ailemin görevi."
Tanrılar kararını verdikten sonra, biz faniler çaresizce kaderimizi kabullenmek dışında ne yapabiliriz ki zaten?
Tabii bu kısmını sadece içinden geçirdi Mir. Fikrini kendine saklasa daha iyi olacaktı.

"Güçlerini kullanamaz mısın peki? Bana, Uğursuz Kılıç sahipleriyle dövüşürken telekinezi güçlerini kullandığını söylemiştin. Hani mızrağın havalanıyordu, kılıcını etrafa savurabiliyordun falan. Bu yemek çubuklarını kullanmak ondan daha zor olmasa gerek."
"Güçlerim bana babam tarafından bahşedildi. Benden başka kimsede olmayan bir güç bu. Yalnızca suçlu kişileri cezalandırmak için kullanılması gerekiyor ve ben..." Weiyang'ın ses tonu değişiverdi. "Ben, gücümü lüzumsuz şeyler için kullanmamalıyım."
"O adam ölmeden önce, babamla ilgili çok tuhaf bir şey söyledi." Mir konuştuğu sırada can sıkıntısından mum ışığına bir fiske attı. "'Bakan Mi masum değildi, haksız yere de suçlanmadı.' dedi. Ne demek istedi acaba?"
Meclis, Kutsal Baltalı Mızrağı yeniden yapmak istemiyorsa, Mir'in Weiyang'ın bedenine sahip olan prensesin tarafında olması, onu mahkemenin düşmanı yapıyordu.
Weiyang'ın mum ışığında aydınlanmış yüzü, Mir'in aklından geçenleri okumuşçasına gölgeleniverdi.
"Bundan sonrasında bana yardım etmesen de olur. Nihayetinde bir fanisin sen, meclisin tersine gitmen senin hayrına olmaz," dedi.
"En iyisi bu konuyu kapatalım. Önce babamla konuşup gerçeği öğrenmem lazım," diye karşılık verdi Mir.
"Harika! Saygıdeğer babanı ziyarete mi gideceğiz?" diye sordu Weiyang. "O halde yarın sabah gidip ipek giysiler ve makyaj malzemeleri almam lazım."
"Kendisi sıradan bir ihtiyar sadece. Öyle şeylere hiç gerek yok," dedi Mir.
Weiyang'ın yüzünde sert bir ifade belirmişti. "İyi de bu, senin vazifen değil mi?"