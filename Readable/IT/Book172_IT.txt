—Fiordiseta—
Il Fiordiseta è onnipresente nella vita dei cittadini benestanti di Liyue, poiché ha un bellissimo colore e i suoi petali possono venire trattati per produrre la seta. Inoltre, il suo profumo è tra i più piacevoli e non solo permane anche dopo numerose lavorazioni, ma persino dopo la tessitura stessa. È per questo motivo che i botanici di Liyue ne hanno coltivato una specie particolare da usare esclusivamente nella produzione di profumi. Ovviamente, i profumi di maggiore lusso vengono prima di tutto offerti a Rex Lapis per riceverne l'approvazione.
Per le donne di Liyue, i pregiatissimi profumi derivati dai Fiordiseta assumono un significato diverso a seconda della composizione e del tipo di fragranza. Secondo una regola non scritta di Liyue, è scortese parlare di profumi con una donna durante un'interazione sociale normale; tuttavia, se un ammiratore riesce a indovinare la tipologia e tutte le proprietà e caratteristiche esclusive del profumo indossato da una donna, e riesce a descriverle in modo eloquente e garbato, tale ammiratore potrebbe addirittura riuscire a conquistarne il cuore.
Nelle aree rurali di Liyue si crede che, in origine, il metodo per estrarre il profumo del Fiordiseta fu insegnato ai mortali da un Adeptus che viveva da eremita sul Monte Aocang. Era un'epoca in cui gli esseri divini convivevano pacificamente con gli umili umani, e l'Adeptus insegnò agli umani come corteggiare e far innamorare di sé gli uccelli, gli animali e le piante. Assunse la forma di un uccello leggiadro e illuminato davanti a una ragazza che faceva il bagno in una sorgente, e le insegnò le tecniche esotiche di estrazione e applicazione degli oli profumati.
Chi era questa giovane donna che era stata capace di smuovere un Adeptus che viveva in isolamento volontario dal resto del mondo? Innumerevoli leggende forniscono altrettante diverse versioni di questa storia, per cui è impossibile saperlo. In ogni caso, l'arte di estrazione del profumo dai Fiordiseta è stata senza dubbio tramandata di generazione in generazione, tant'è che è sopravvissuta fino ai giorni nostri. Si dice che le leggere sfumature della fragranza e le tecniche delicate ma veloci utilizzate durante l'estrazione siano rimaste invariate nel corso dei secoli poiché si sono sempre dimostrate perfettamente adatte allo scopo.
Crescendo, i Fiordiseta presentano delle proprietà che variano in funzione della differenza tra le effettive condizioni ambientali e il loro habitat ancestrale. I mercanti di Liyue hanno inventato un termine anonimo per ogni tipologia e utilizzo dei Fiordiseta. Cercano di attribuire tali nomi a Rex Lapis, affermando di aver avuto la fortuna di incontrarlo durante uno dei suoi viaggi nel mondo mortale oppure facendoli passare come doni generosi da parte di un Adeptus, inventandosi dei racconti ricchi di dettagli bizzarri e fantasiosi. Tattiche di vendita come questa riescono sempre ad attirare l'attenzione di uno o due clienti diretti al Porto di Liyue.
La richiesta è talmente alta che i mercanti di Liyue hanno dovuto iniziare a coltivarli in massa e a incrociarli continuamente per creare nuove specie. Di conseguenza, è molto comune vedere dei Fiordiseta spettacolari in ogni area densamente popolata, incluse le città sia grandi che piccole. Purtroppo, i cambiamenti geografici avvenuti durante la lunghissima storia di Liyue e il continuo sviluppo dell'attività mineraria hanno portato alla totale distruzione dell'habitat naturale dei Fiordiseta, il che significa che tale fiore si è ormai estinto nelle aree rurali. Gli Adepti eremiti si prendono cura dei pochissimi Fiordiseta selvatici ancora esistenti. L'eleganza e la delicatezza dei loro boccioli è in netto contrasto con quelli coltivati dagli orticoltori nei centri urbani.
Curiosamente, il popolo di Liyue crede che i graziosi e profumati Fiordiseta siano uno dei numerosi simboli di Rex Lapis, il che fa sorgere una domanda: questo dio possente e grandioso, che di solito quando passeggia nel regno mortale assume un aspetto decisamente mascolino, ha mai assunto l'aspetto di una donna e accettato un mazzo di fiori come offerta durante il rituale? Le pochissime testimonianze storiche e, al tempo stesso, la marea di dicerie di origine ignota dimostrano che, sebbene sia abbastanza impossibile verificare la veridicità di tale affermazione, non possiamo ritenerla un'ipotesi priva di fondamento e rigettarla.
Personalmente, una volta ho visto coi miei stessi occhi una Statua dei Sette accettare un dono chiaramente femminile e preparato con cura. Tuttavia, io, che non sono originario di Liyue, non credo di avere alcun titolo per esprimere un parere riguardo ai sentimenti più intimi provati dall'Archon di Geo nel ricevere un dono dai proprio sudditi.