Kardeşlerim, çocuklarım, bana kulak verin.
Duyun adımı: Ben Yankıların Çocuklarından Djeli Mamoudou.
Kabilemizin şarkıcısı, destansı hikayelerin elçisiyim.
İlk destan şarkıcısı Bilali'den başlar benim mısralarım.
Keitan Kouyate ve Bintu Kouyate ise seleflerimdir.
Bilali göçebe bir bilgeyi takip ederek kadim dizeleri öğrendi.
Kouyate'ler ise kadim metinleri kilimlere ve keçe çadırlara dokudular.

Karanlık çağların barbar krallarını ve ejderha lordlarını anlar aklım.
En konuşkan Monetoo'lar ile aşık atabilir ağzım.
Nice gerçeği aydınlatır öykülerim, yanlışları düzeltir kelimelerim.
Zira hikayelerdir doğru olmayanı arındıran ve tarihe yazılan, hikayelerdir berrak bir ayna gibi parlayan.
Bu aynalar kadim günlerden kalan gökkuşağı ışığıyla aydınlanır fakat karanlık da ziyadesiyle göz kamaştırır.
Ölülerin dipsiz gözlerindeki pırıltı gibidir.
Tarih bize hayatta kalanları öğretir fakat hikayeler, göçüp gidenler üzerine kuruludur...
Geleceğin mücevherleri geçmişin damarlarından ortaya çıkar.

Gelin, şarkımı dinleyin, bu kahramanın öyküsünü anlatayım sizlere.
Vahşi boğanın çocuklarının, gergedanın evlatlarının ruhunda çalan şarkıyı söyleyeyim.
Magan Sundjatta'yı, yaptıklarını ve kaderini anlatayım.
Mali Djata'nın dertlerini ve tutkusunu anlatayım.
Sogolon Djata'nın namına methiyeler düzeyim.
Ve Nare Magan Djata'nın büyük düşmanla yaptığı son savaşı anlatayım...
Bunca unvan kazanmış başka bir kahraman yaşamış mıdır hiç?
Ne en karanlık büyüler zarar verebilirdi ona ne de en uğursuz hayaletler!

Kardeşlerim, evlatlarım, gururlu Yankıların Çocukları,
Kulak verin bana, unutulup giden yüz binlerce barbar kralı anlatayım sizlere.
Sundjatta'nın onları nasıl hezimete uğrattığını,
Fethedildikten sonra onun yanında nasıl savaştıklarını,
Düşmandan dostun, vahşetten iyiliğin nasıl doğduğunu anlatayım...
Kapkaranlık orduların dağ gibi akın edişlerini,
Sundjatta'nın kudreti karşısında nasıl dağıldıklarını anlatayım sizlere.
Zamanında kayıt altına alınmamış büyük başarıların, anlaşılmayan fedakarlıkların hikayesidir bu.