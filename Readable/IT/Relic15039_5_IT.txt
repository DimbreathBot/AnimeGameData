
L'aria era intrisa di sangue, come a segnalare il ritorno della grande guerra che aveva incenerito la terra.
Con un potente gemito di dolore, quell'esercito di spiriti attraversò il buio assoluto del cielo notturno.
Secondo i racconti popolari che girano per le campagne, si dice esistesse un esercito demoniaco giunto da un altro mondo a caccia di anime.
Secondo altri, essi erano invece spettri nati da un antico incubo.

Si trattava di una calamità che gli abitanti delle terre di confine chiamano "Caccia selvaggia".
Se si fosse trattato di una mera tempesta d'estate, che lacera il cielo con lampi e fulmini,
agli avventurieri più smaliziati sarebbe potuta sembrare niente di più d'una semplice disavventura.
Ma solo quando quella tempesta, più violenta di ogni altra avvenuta nell'ultimo secolo, si abbatté sulla terra come una pioggia di sangue nero,
il popolo comprese che quelle terrificanti leggende tramandate dai loro antenati
non erano solo racconti atti a spaventare i bambini, bensì storie nate da un'agghiacciante paura che scorreva nelle loro stesse vene.

Sta di fatto che quel terrore andava affrontato, rischiarando il sentiero per tutte quelle anime che vagavano avvolte dall'oscurità assoluta.
Uno stormo di corvi dalle piume nere si muoveva tra il regno della luce e quello delle ombre, guidato da una creatura sconosciuta che sfidava la luce stessa.
La spada dell'uomo si alzò silenziosamente, mostrando il riflesso scintillante di un volto fiero e inamovibile come la lama stessa.
I membri della legione avanzarono senza esitare sul campo di battaglia, come falene verso il fuoco, ben consci del fatto che nessuno di loro sarebbe tornato vivo.

...
Alla fine del sentiero, solo colui che impugnava la lama oscura era ancora in piedi.
Sapeva che, nel cuore della foresta, si aggirava la forza oscura che aveva evocato la Caccia selvaggia.
Mancava poco, solo un altro passo, e avrebbe potuto salvare la terra che aveva giurato di proteggere.
Perso nei suoi pensieri, non si era reso conto che il suo corpo era già stato dilaniato,
e che la campanella che portava con sé aveva suonato emettendo un sibilo, lordata di sangue e fanghiglia nera.
Come spaventati dal quel suono inquietante, gli animali saprofagi attorno a lui esitarono, bloccandosi sul posto.
Egli avanzò da solo nell'abisso, desideroso di onorare il suo giuramento...

Dopo tanti anni, un nuovo aneddoto venne aggiunto al folklore popolare:
quando le campane suonano a lutto, colui che ha giurato di annientare la Caccia selvaggia sta per arrivare.