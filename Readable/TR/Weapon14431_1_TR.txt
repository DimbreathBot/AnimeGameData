
Çok ama çok uzun zaman önce, şimdilerde efsaneler çağı olarak görülen bir zamanda, büyük ejderhaların hâlâ kasıp kavrulan topraklarda dolaştığı zamanlarda
birçok badire atlatan kayıp ikiz kahramanlar zalim ejderhanın bedeni önünde bir kez daha buluştu ve bir yemin etti.

"Babamız, Ejder Lordu'nun fevri kararları yüzünden hayatından oldu, annemiz çocuklarını korumak için kendini feda etti.
Bereket Kolektifinin ve o madenci klanların yardımı olmasaydı Ahpub ve Ixquieh bir daha asla bir araya gelemezdi.
Bu yüzden kutsal Yaxche'ye, ölümü, yıkımı ve acıyı yok edeceğimize dair ant içeriz.
Böylece güçsüzler bir daha asla güçlülerin altında ezilmeyecek. Gece ve gündüzden yoksun olan bu topraklar bir kez daha ışığa kavuşacak."

Böylelikle ikiz kahramanlar "gücün" ve "lütufların" izinden giderek yeni bir maceraya atıldı.
Fevri bir mizaca sahip olan genç adam ve yumuşak başlı, sakin genç kız bu yolda birbirlerine eşlik etti ve birbirlerinin zayıf yanlarını telafi ettiler...

"Bizler yalnızca aciz fanileriz, sen ise gökleri sallayabilecek kudrete sahip yüce bir ejderhasın. Rüzgarlar ve yağmurlar emrine amadedir.
Sen yıldırımlarını üç kez çağırabilirsin. Fakat bizi öldüremezsen bizden gelecek üç darbeye göğüs germelisin.
Ey gururu ve asaletiyle övünen Yüce Ejderha, fanilerle aşık atacak cesarete sahip misin? Yoksa yalnızca kaçmaya mı cüret edeceksin?"

Böylece kendini güneş tanrısı ilan eden o kibirli ejderha, fanilerin aklının alamayacağı bir güçle saldırdı.
İkizler, dağları yerinden oynatan bir fırtına ve tufanla karşı karşıya kaldı, en sonunda ilkel bir okla gökteki sahte güneşi vurdular.

"Gördün mü ey Heybetli Kral? Bizim gibi aciz faniler, ilkel yöntemlerle böylesine güzel bir cevheri nasıl işlemiş olabilir?
Efendimiz bana ve ahmak kardeşime, yaralarını iyileştirecek bu gizemli ilacı sana vermemizi buyurdu.
Efendimizin bize verdiği cevher işte burada. Alıp kendin inceleyebilirsin. Biz sana nasıl zarar verebiliriz ki?"

Bu zamana kadar ölümlülerin gizemini çözemediği bir ateşte dövülen ve aslından hiçbir farkı olmayan sahte cevher,
dağları deviren yüce ejderhayı kandırmaya yetti ve içtiği iksirin etkisiyle tüm gücünü kaybederek dağların altına canlı canlı gömüldü.

Aklın hayalin almayacağı maceralara dair birçok efsane doğdu. Bu efsanelerle Bereket Kolektifi ve madencilik geleneklerinin temelleri atılmış oldu.
Ve tüm yolların kesiştiği noktada savaşçıyla buluşan ikiz kahramanlar onunla birlikte gece rüzgarına doğru yürüdüler...

"Ey Yiğit Kahraman, tuttuğun yol seni düşmüş ejderhaların celladı olmaya götürürse,
ey Yiğit Kahraman, tuttuğun yol seni bu ızdıraba bir son vermeye götürürse,
kutsal Yaxche ve atalarımız üzerine ant içeriz ki
Ahpub'ın okları ve Ixquieh'nin ateşi emrine amadedir."