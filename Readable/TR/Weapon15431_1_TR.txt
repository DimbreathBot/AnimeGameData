
Çok ama çok uzun zaman önce, şimdilerde efsaneler çağı olarak görülen, büyük ejderhaların hâlâ yağmur ormanlarında gezindiği zamanlarda,
terk edilmiş bir kız çocuğu yaşarmış. Ejderhaların annesinin evlat edindiği bu kız, güçlü rüzgarlar ve ötüşen kuşlar arasında büyümüş.

"Lianca, benim canım kızım, güzel kızım. Neşem ve gururum.
Artık sen de kardeşlerin gibi kendi yolunu çizmelisin.
Sert pulların, jilet kadar keskin dişlerin ve pençelerin yok belki.
Ancak şunu sakın unutma: Sen her zaman ejderhaların annesinin kızı ve soylu bir prenses olacaksın.
Bu dünyada ister insan olsun ister ejderha, kimseye diz çökme.
Gerçek bir ejderha gibi gururla kendi yolunu seç."

Lianca adındaki genç kadın böylece ejderhaların geleneklerine uygun olarak liderinden onay almış.
Çiçekler ve kuşlar eşliğinde "kendi yolunu bulmak" için tek başına yolculuğa çıkmış.
Az gitmiş, uz gitmiş. Hem insanların hem de ejderhaların diyarlarında dolaşmış. Ormanda adım atmadık yer bırakmayan genç kadın sonunda bir şeyin farkına varmış.
Bu koca dünyada kırlangıçlar gibi özgürce, rahatça uçabilmek aslında büyük bir lüksmüş.
Kanunlar, ölümlülerin prangasıyken saplantılar ejderhaların hapsiymiş. Sözde "özgürlük" de aslında yalnızca güçlülere mahsusmuş.
Ancak Lianca tüm zincirleri kırmaya, zayıfların gökyüzünde süzülmesine engel olan tüm prangaları parçalamaya karar vermiş.

Başlangıçta gidecek başka bir yeri olmayan birkaç yetim sığınmış yanına.
Sonra kabilesinin kurallarına bağlı kalmak istemeyen gezgin savaşçılar kulak vermiş şarkısına.
Ardından sürgün edilen ejderhalar ormana gelip sığınmış kanatlarının altına.
Taçsız prenses insan ya da ejderha, dost ya da düşman demeden herkesi kabul etmiş.
Çok geçmeden gezginlerin önünü kesen, cüssesi dağlar kadar büyük bir haydut küçücük bir asanın gücüyle yenilmiş. O eski günler kahkahalarla anılır olmuş.
Kötü ve kibirli bir ejderha da üç defa vurulmuş, üç defa şifa bulmuş. Haydutla ejderha çok yakın dost olmuş.
Böylece binlerce yıl boyunca "Çiçek Tüyü Klanı" adıyla tanınacak olan kabile kurulmuş.
Zayıflar, hastalar ve evsizler bir daha rüzgardan ve gökyüzünden hiç korkmamış.

"Ey kahraman ilan edilen yabancı, bizleri yanlış anladın. Onların Kralları değilim ben. Bizim aramızda kimse kimseye boyun eğdiremez.
Burada kimse hüküm süremez zira herkes birer taçsız kraldır. Bırak şu cafcaflı, karmaşık, gereksiz formaliteleri. Memnun eder bizleri yalnızca şarkıların sesi.
Ancak sözlerinde gerçekten samimiysen, gerçekten ebedi zincirlerimizi kırmak istiyorsan
gerçekten zayıfların da eşit olabileceği bir yer yaratmak istiyorsan ey kahraman ilan edilen yabancı, seninle bu yolculuğa çıkmaya gönüllüyüm.