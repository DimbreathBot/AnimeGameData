
Saf olmayan her şeyin ateşle arındırılması ve saflığı bozan ne varsa hepsinin alevlerle birlikte şefkat dolu göklere yükseltilmesi için yapılan bu ayinlerde,
yağmurlu mevsimlerde ateş hiç sönmezdi, lütuflar ve kötülüğün yenilmesi için edilen duaların bir sembolü olarak bu ateşten kurt dumanları çıkardı.

Ateşle yapılan bu ayinler, bilhassa eski ihtilaf döneminde oldukça yaygındı.
Tanrıların suskun cesetlerinin hayalleri ve kuruntuları etrafa kötülük saçıyordu ve
artık onlara boyun eğmeyen ve hatta hiç boyun eğmemiş tebaayı esir alıyorlardı.

Sonra merhametli bir doktor, solmuş çimenlerin hışırtıları arasından ve
kıpkırmızı bir gün batımını andıran alevlerden gelen bir fısıltı duydu.
"Bu dünyayı pislikten yalnızca dizginlenemeyen bir alev arındırabilir."
"Bu kızıl asayı al. Bununla, karşına çıkan tüm iblisleri defet."

Doktor, bu şeytani asayı alıp saf olmayan ne varsa ateşe verdi.
Yaşadıkları büyük üzüntüye dayanamayarak bu dünyadan göçenler, kötü talih ve felaketler yüzünden toprağa düşenler,
bu alevde kül renkli kelebeklere dönüşüp çektikleri ızdıraptan ve talihsizlikten kurtulacaktır.
Efsaneye göre, sayısız ateş yakan bu doktor da güzel bir kelebeğe dönüşerek dumanlara karışmış.

Bu ayinler, topraklara barışın gelmesiyle zaman içinde unutulsa da...
Hırsla dolup taşanlar, uğursuz bir kötülükle karşı karşıya geldiklerinde titreyen alevlerin onlara şu sözcükleri fısıldadığını duyar:
"Bu dünyayı yalnızca dizginlenemeyen alevler arındırabilir."
