"คุณมาแล้วเหรอ! เชิญนั่งเลย ๆ"
พวกแมวต่างดีใจมาก
"ใช่แล้ว! กว่าจะหาสำนักงานของพวกเธอเจอนี่ไม่ใช่เรื่องง่ายเลยนะ"
คืนนั้น Perroux ทำตามคำแนะนำในบัตรเชิญ เขามองหาและตามหามัน
ที่แท้ ในบรรดารถขนขยะพวกนั้น มีคันนึงที่ล้อเสียและจอดอยู่ที่เดิมตลอด ในเงามืดใต้รถม้าคันนั้น Perroux พบปากท่ออันมืดมิดที่หลอมรวมเป็นหนึ่งเดียวกับเงามืด มีแสงไฟรำไรและเสียงดังแว่วมาจากในนั้น ทั้งยังมีบันไดเวียนลงไปข้างล่าง
นี่ก็คือสำนักงานแมวเหมียวที่เร้นลับอย่างยิ่งยวดไงล่ะ
"ธรรมชาติของพวกเร่ร่อนก็เป็นแบบนี้แหละ โปรดเข้าใจหน่อยนะ!"
แมวลายที่มีดวงตาสีทอง และลวดลายคล้ายเสือหรี่ตาลงพูดอย่างถ่อมตัว แต่หางของมันกลับชูเป็นเส้นโค้งอย่างหยิ่งทะนง
Perroux จำได้ว่ามันคือแมวลายเสือที่เขาให้อาหารเป็นประจำ เจ้านั่นชอบนอนอยู่บนหน้าต่างในบ้านของนายท่าน แล้วก็ชอบส่ายหางไปมาอย่างเกียจคร้าน ส่วนแมวตัวอื่น ๆ นั้น Perroux ไม่คุ้นหน้าสักเท่าไหร่
แมวลายเสือแนะนำแมวให้ Perroux รู้จักทีละตัว:
ลูกพี่แมว ก็คือฉันแมวลายเสือผู้นี้เอง
นักรบ คือแมวแขนลายที่อยู่ทางด้านซ้ายนี้
แมวสามสีที่อยู่ทางขวา ฉลาดหลักแหลมมาก โดยจดหมายที่เขียนถึง Perroux นั้น ก็เกิดจากการที่พวกแมวแต่ละตัวดึงหนวดมาตัวละหนึ่งเส้น แล้วประกอบกันเป็นพู่กัน จากนั้นก็จุ่มน้ำหมึก แล้วให้แมวสามสีเป็นผู้เขียน
"แล้วก็ยังมีแมวฟืนตัวนี้ ถึงจะน่าเกลียดนิดหน่อย เพราะเป็นขี้เรื้อนจนขนแหว่งเป็นหย่อม ๆ แต่อย่ารังเกียจเจ้าหมอนี่เลยนะ!"
แมวพวกนี้นี่แหละที่ก่อตั้งสำนักงานแมวเหมียวขึ้นมา เพื่อช่วยแก้ปัญหาให้กับเหล่าแมวในเมือง

"ถ้างั้น ทางสำนักงานเคยแก้ปัญหาอะไรมาบ้างเหรอ?"
Perroux ถามด้วยความอยากรู้อยากเห็น
แมวลายเสือส่ายหางไปทางซ้าย ถึงตาเจ้าแมวแขนลายออกโรงแล้ว
"ฉันคือเจ้าเหมียวแขนลายผู้กล้าหาญ~ หัวหน้าแมวที่ชอบนอนกรนส่งคำขอมาทีไร ฉันก็เป็นคนจัดการเองแหละ เมี้ยว~"
"หัวหน้าแมวตัวนั้นเปิดโรงแรมสุดหรูขึ้นมา ซึ่งหรูไม่แพ้โรงแรมใหญ่ของมนุษย์เลยนะ เมี้ยว~ ตอนที่เปิดกิจการ มีลูกค้าเข้าพักเยอะแยะเลยล่ะเมี้ยว~"
พวกแมวก็มีโรงแรมของตัวเองด้วยเหรอ! Perroux เกือบจะหยิบสมุดบันทึกออกมาจดซะแล้ว
แม้แต่ Perroux ก็ยังทำได้แค่เดินผ่านประตู แล้วมองเข้าไปข้างในด้วยความอิจฉา ความรู้สึกแบบนั้น คงเหมือนกับตอนเด็ก ๆ ที่เวลาเก็บกระดาษห่อลูกกวาดได้แล้วอดไม่ได้ที่จะเลียมัน
"แต่ว่า เสียงกรนของหัวหน้าแมวดังเกินไปล่ะเมี้ยว~ ดังรบกวนจนลูกค้านอนไม่หลับ กิจการก็เลยแย่ลงน่ะเมี้ยว~"
"แต่แล้วจู่ ๆ วันหนึ่งก็มีฝูงหนูโผล่มาที่โรงแรม กัดข้าวของของแขกจนเสียหาย ก็เป็นหัวหน้าแมวนี่แหละที่ได้ทำผลงานครั้งใหญ่เอาไว้ เมี้ยว~"
"ตั้งแต่นั้นมา เวลาได้ยินเสียงกรนของหัวหน้าแมว แขกทุกคนก็จะพูดกันอย่างสบายใจว่า: เก่งมาก... เก่งมาก...
"ความจริงแล้ว เดิมทีที่โรงแรมไม่มีหนูหรอกนะเมี้ยว~ เป็นเพราะฉันเอาหนูมาปล่อยที่โรงแรมกลางดึก แล้วก็ค่อยจับมันอีกทีต่างหากล่ะเมี้ยว~"