—Malinconia di Vera—
Sachi, Ike e la Principessa si imbarcarono per un viaggio straordinario ed entusiasmante lungo vent'anni per resuscitare Vera. Il trio combatté contro il Signor Inferno e infine uccise il Divoratore di stelle. Nel mentre, i tre riuscirono persino a salvare due galassie e lo stesso Impero Stellare oltre a sterminare quattro specie di spietati vermi interstellari.
Quando Vera riaprì gli occhi, si ritrovò tra le braccia di Sachi, che era ormai un eroe di fama cosmica.
Vent'anni equivalevano a pochi secondi per la specie dominante di Andromeda. La Principessa era adorabile come sempre, ma la sua espressione era una strana combinazione di sincera felicità e di smarrimento.
Sachi, che durante l'avventura aveva perso un occhio, ora era un giovane alto e vigoroso. Le sue lacrime bagnarono le spalle di Vera. Aveva ancora la lacrima facile, nonostante la sua mente ormai non fosse più debole come un tempo.
Ike non era cambiato col passare del tempo, e continuava ad avere il solito sorriso.
"Io non sono altro che un eco del tempo", disse Ike, preparandosi. "Ripeto, il passato non può cambiare il futuro, poiché le regole prestabilite dell'Equilibrium sono leggermente più forti di me. Ma il futuro, grazie alle sue infinite possibilità, potrebbe salvare il mondo."

Ike ritrasformò Sachi nel ragazzino che era vent'anni prima, e il tempo si riavvolse fino al giorno della loro partenza. Nonostante avessero capito che l'innocenza che un tempo condividevano non sarebbe mai più tornata, nulla sembrava essere cambiato tra loro.
"Ti chiedo scusa per averti privato dell'infanzia", gli disse Ike. "Ora va': ti attende la giovinezza che meriti."
"Ho assistito a ogni meraviglia dell'universo per te, ed è così che è finita la mia infanzia." Sachi raccolse ogni briciola del proprio coraggio e si avvicinò alla ragazza a lui predestinata. "Non avrò mai veramente la mia gioventù senza te al mio fianco."

Quale sarà mai la risposta di Vera?
Nota dell'editore: l'autore di "Malinconia di Vera" se n'è andato a far la bella vita coi diritti d'autore accumulati grazie ai primi nove volumi. Se vi capita di incontrarlo in un angolo del vostro universo, siete pregati di fargli capire che abbiamo urgente bisogno di un altro volume.