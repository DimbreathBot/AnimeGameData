
Normalmente, i mistici nati nel canyon del fumo notturno devono allenarsi per decenni prima di padroneggiare le tecniche necessarie per comunicare con la Wayob.
Tuttavia, in quei tempi di caos, persino il discepolo più giovane si ritrovò a impugnare la spada e a guidare gli eroici spiriti dei caduti.
Questo bellissimo disco dorato, smarrito nell'antica città, apparteneva a un piccolo mistico altrettanto bello. L'ago su di esso indica sempre la via che conduce a casa.

Quando la marea nera oscurò il sole e inghiottì la terra, il Regno della Notte venne invaso dai feroci segugi della faglia bestiale, il cui sangue oscuro aveva insozzato ogni luogo.
Le voci delle antiche Wayob si persero in un mare di metallo e pietra, in un coro di dolore e sofferenza, dimenticate da tutti.
Ma gli sciamani tribali sapevano che, per i guerrieri divorati dalle tenebre, perfino la morte era un lusso.
E anche se le anime dei valorosi caduti in battaglia sfuggivano alle grinfie del male, spesso finivano per perdersi nei reami notturni, incapaci di fare ritorno.
Per mantenere il potere delle tribù in battaglia e recuperare i propri cari perduti, i mistici abbandonarono il canyon uno dopo l'altro.
Era possibile vederli combattere ovunque, nei campi di battaglia cosparso di cadaveri o nelle rovine colme di devastazione.

Era la prima volta che la giovane mistica sciamana Liriwu intraprendeva un viaggio così lungo e arduo.
Il gruppo di avventurieri, il cui scopo era raggiungere la città al di là delle nuvole, era formato da veterani temprati da mille battaglie. L'unica eccezione era la giovane donna.
Aveva desiderato di unirsi alla compagnia con tutto il suo cuore, ma le creature che si aggiravano nella città erano ben più numerose di ogni sua più infausta aspettativa.
I suoi compagni avevano previsto la situazione, così la lasciarono da sola al sicuro all'interno di una torre, per poi allontanarsi silenziosamente.
Quando la ragazza, fuggita di fronte al pericolo, riuscì finalmente ad arrivare all'accampamento, tutto ciò che trovò ad aspettarla furono cadaveri lacerati, gli avanzi del lauto pasto del drago.

In quanto mistica, non solo era stata incapace di salvare i suoi alleati, ma non era nemmeno riuscita a riportare indietro le loro anime.
Cionondimeno, doveva riferire la notizia della loro fine alle rispettive famiglie, che aspettavano con ansia il loro ritorno.
"Ora ricordo... Il nostro capo aveva detto di avere un figlio... Forza, Liriwu, riprenditi..."
Con in cuore una nuova speranza, si mise in viaggio per un altro sentiero, diretta verso quella casa.