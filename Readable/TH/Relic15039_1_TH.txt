
เมื่อแตรส่งเสียงประกาศอำนาจแห่งแดนเหนือดังก้อง เสียงฝีเท้าดังราวสายฟ้าสั่นสะเทือนไปทั่วพิภพ
ราวกับรางรถไฟที่ทอดยาวข้ามทุ่งน้ำแข็ง แผ่ขยายเปลวไฟสีขาวซีดออกไปทุกทิศทาง
กองกำลังพิเศษที่จงรักภักดีต่อราชินี Tsaritsa ไม่ใช่กองกำลังส่วนตัวของผู้บริหารคนใดคนหนึ่ง
พวกเขาสาบานต่อดาราสีจางที่ทอประกายแสงสีขาวว่า เพียงเพื่อจะสร้างโลกใหม่ที่บริสุทธิ์ไร้มลทิน

แม้จะอาศัยอยู่ในดินแดนชายขอบ ที่ได้รับอนุญาตให้ปกครองตนเองได้ แต่พวกเขาก็ยังคงเป็นพลเมืองของมาตุภูมิอยู่ดี
เพราะความเมตตาอันไร้ขอบเขตของราชินี Tsaritsa พระองค์จะไม่ทอดทิ้งผู้ใดก็ตามที่ยินดีติดตามพระองค์
พันจ่าซึ่งเป็นหัวหน้าหน่วยลาดตระเวนชายแดนนี้ เชื่อมั่นเช่นนี้มาตั้งแต่วัยเยาว์ที่ยังไร้เดียงสา
จนกระทั่งเขาเดินวนเวียนอยู่หน้าประตูนรก และได้เห็นดวงวิญญาณที่ไม่มีใครรัก

แม้ว่าคำขอลงมือโจมตีจะยังไม่ได้รับการอนุมัติ แต่ในใจพันจ่าก็ได้ตัดสินใจอย่างเด็ดเดี่ยวแล้ว
เราเดินทางมาไกลถึงที่นี่ เพื่อช่วยเหลือผู้บริสุทธิ์ ที่ต้องทนทุกข์จากภัยพิบัติอันโหดร้าย
เราจะปล่อยให้อสูรร้ายอันดำมืดที่กัดกินแผ่นดิน พรากชีวิตของเหล่ามารดาและเด็ก ๆ ไปต่อหน้าต่อตาแบบนี้ได้อย่างไร
ถ้านี่เป็นคำสั่งจากคนใหญ่คนโตละก็ งั้นก็ปล่อยให้คำสั่งนี้ลงนรกไปซะ

...
หมอกพิษขุ่นมัวถูกพัดจางหายไปกับสายลมเหนือ แสงอาทิตย์ยามรุ่งอรุณลอดผ่านเมฆดำ ทาบทอลงมาบนผืนแผ่นดินสีครามอีกครั้ง
สงครามสิ้นสุดลงแล้ว แต่หอคอยกลับไม่ได้ต้อนรับผู้กล้าที่กลับมาพร้อมชัยชนะ มีเพียงคนบาปและเด็ก ๆ ที่เขาเสี่ยงตายช่วยเหลือมาได้เท่านั้น
แม้แผนการที่วางไว้จะมีข้อผิดพลาดเล็ก ๆ น้อย ๆ แต่แพทย์นอกรีตผู้รอบรู้ก็ไม่ได้ใส่ใจ เพราะเป้าหมายสำเร็จลุล่วงแล้ว
ความผิดโทษฐานละทิ้งหน้าที่และทรยศต่อ Tsaritsa เป็นความผิดร้ายแรง และได้รับการอภัยโทษเพราะคำสาบานใหม่
บนขั้นบันไดที่ก่อขึ้นจากกองกระดูกนั้น นักรบรุ่นใหม่ได้เริ่มต้นเฝ้าระวัง จนกว่าทะเลแห่งห้วงลึกจะเหือดแห้งไป