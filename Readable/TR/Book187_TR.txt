Liyue, ezelden beri Rex Lapis tarafından yönetilmiyor. Eski çağlarda bu diyarda birçok tanrı vardı.

Guili Ovası olarak bilinen bölge, bir zamanlar Parlak Zambaklarla dolu bir bölgeydi ama dört bir yanda sorunlar baş gösterince, bölgenin eski sakinleri buradan ayrıldı ve onların yerini müreffeh Liyue Limanı'nın cazibesine kapılıp gelenler aldı. Yine de bu vahşi doğada birçok kahramanlık hikayesi dolaşmaya devam ediyor.

Gezgin tüccarların ve taşıyıcıların anlattığı hikayelerde, bir zamanlar gecenin ilerleyen saatlerinde ortaya çıkan gizemli bir kişiden bahsedilirdi. Bishui Nehri'nin sığlıklarında dolaşan bu kişi, uzun ve mor cübbe giyen bir kızdı. Gece rüzgarı, kızın söylediklerini parlak yıldızlara taşırken; ay da kızın yüzünü gümüşi bir ışıkla örterdi.

Wangshu Hanında konaklayanların dediğine göre, yalnızca yaz gecelerinde ateş böceklerinin arasında kaybolanlar onu görebilir, ayrıca sadece dans eden ışıkların arasında Parlak Zambakların kokusunu ayırt edebilenler ve karanlıkta uçan Periyi görebilenler onun izini bulabilirmiş. Bazıları kızın, kayıp bir aydınlanmış yaratık veya uzun zaman önce ölmüş bir tanrının geceleri ağıt tutan yalnız hizmetkarı olabileceğini düşünüyor. Bazıları da onun gerçek ismini saklayarak medeniyete burun kıvıran, cesur kahramanlardan biri olduğunu düşünüyor.

Kızın hikayesinin nasıl başladığını kimse bilmiyor ama herkes bu hikayenin bir avcının hikayesiyle sona erdiğini biliyor. Gerçi bu hikaye tüccarların anlattıklarına benzemiyor. Avcının anlattığı hikayede, avcı mehtaplı bir gecede kızı elinde bir kılıçla birkaç tehlikeli gölge ile savaşırken görüyor. Zarif dansının ardından kız ortadan kayboluyor ve geriye kanlı bir toz yığınından başka bir şey kalmıyor.
Ertesi gün birkaç meraklı vatandaş, nehir kenarında Taşordu askerlerinin ve kadastrocuların cesetlerini buluyor.
Bu olayın ardından Sivil İşler Bakanlığı kaç arama ekibi gönderirse göndersin, kimse nehir kenarında dolaşan o kızı bir daha görmüyor.

Belki o ölümcül dansı intikam almak için yaptı, belki kendisi de büyük bir hayduttu. Belki de bu olayın hiçbir mantıklı açıklaması yoktu. Sonuçta kahramanlar, kılıçlarını sıradan insanların anlayamadığı sebeplerle çeker.

Liyue Limanı'nın ışıkları kırlardaki terk edilmiş köyleri günden güne tükettikçe, bu efsane de yavaşça yok olacak.
Yine de efsaneler, kızın dolaştığı nehir kenarının günümüzde bile Parlak Zambaklarla dolu olduğunu söyler.