...
Santo cielo! Oggi è successo qualcosa di terribile! Un passeggero è stato aggredito dopo cena, e nessuno sa se sia vivo o morto...

Ho riportato subito le bambine nella loro cabina e le ho messe a letto. Dopo che si sono addormentate, sono andata a controllare la situazione sulla scena. La cabina danneggiata era già stata riparata frettolosamente, ma c'era ancora dell'acqua sul pavimento. Qualcosa, chissà come, aveva fatto a pezzi lo scafo e aveva portato via il passeggero... A mezzanotte, il capitano ha organizzato una riunione nella sala da pranzo per spiegare la situazione. Per il passeggero scomparso non c'era nulla da fare... Quindi, per la sicurezza di tutti, la Fosegrin avrebbe lasciato quelle acque il prima possibile. Sono tornata a controllare le bambine. La loro cabina si trova al centro della nave. Se rimangono lì, dovrebbero essere al sicuro da qualsiasi cosa sia all'esterno.

Forse a causa della preoccupazione, non ho praticamente dormito. Mi sono alzata per andare a controllare le bambine, ma non erano nei loro letti! Il mio cuore si è fermato per un momento. Sono salita sul ponte per dirlo al primo ufficiale, e gli ho chiesto di informare il capitano. Mi ha guardata in modo molto strano, come se pensasse che fossi impazzita. Non che mi importi di cosa pensi di me: la mia priorità è la sicurezza delle bambine.

Dopo circa dieci minuti, il capitano è arrivato. Il suo tono di voce mi ha rassicurata, e mi ha detto che stava organizzando una ricerca. Mi ha tranquillizzata dicendomi che probabilmente le bambine avevano deciso di esplorare la nave spinte dalla curiosità, e che non ci sarebbe voluto molto tempo per trovarle. Ha completamente ignorato la bestia che ha preso il passeggero, e che probabilmente è ancora nei paraggi! Mi è sembrato che la sicurezza delle bambine dipendesse solo da me. Ho fatto un giro completo della nave, finché non ho trovato Salomea vicino a una cassa da carico nella stiva. Grazie al cielo!

Sembrava sorpresa di vedermi. Le sono corsa incontro e l'ho stretta forte tra le mie braccia. Povera Salomea, indossava solo una camicia da notte sottile... Aveva le mani gelide. L'ho avvolta nel mio soprabito. Le ho massaggiato le guance tremanti e le ho chiesto se sapeva dove si trovasse sua sorella. Mi ha guardata con un'espressione che non riesco a descrivere, ma non ha detto una parola. Dopo un bel po' di tempo, ha alzato la mano e ha indicato la cassa dietro di me. Era chiusa a chiave dall'esterno.

Quando ho aperto quella cassa, mi è preso un colpo al cuore: Salme era accucciata al suo interno. Doveva essere debole dato che era rimasta chiusa in quella cassa ermetica così a lungo. Ho avvicinato la mia mano tremolante al suo viso... Stava ancora respirando! Se fossimo arrivati anche solo un momento dopo... Non voglio nemmeno pensare a cosa sarebbe potuto succedere!

Dopo aver portato Salme dal dottore di bordo, ho impiegato un'eternità a rimettere Salomea a letto. Il sole stava già sorgendo, ma non mi sentivo affatto stanca... La mia mente continuava a vagare, tentando di capire cosa fosse successo. Chi aveva rinchiuso Salme in quella cassa? Cos'avevano fatto le bambine per meritarsi un simile trattamento?
...