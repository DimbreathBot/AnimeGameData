...
Parte XXXIV: Ottimizzazione dell'equipaggio e iterazioni del sistema di combattimento
...
Sulla base dei dati relativi al primo prototipo AOI, sui cui è stato installato il meccanismo di spostamento modificato, i collaudatori hanno proposto diverse soluzioni per ottimizzare ulteriormente il Meka.
1. Modificare il numero dei componenti dell'equipaggio da tre a quattro per migliorare l'utilizzabilità del Meka.
Attualmente, l'equipaggio è composto da un responsabile della navigazione, un responsabile del combattimento e dal comandante, che sono in grado di gestire i movimenti, i controlli e il combattimento del Meka.
Tuttavia, i collaudatori hanno sottolineato che un solo responsabile del combattimento non è in grado di controllare le armi delle due braccia del Meka ed è quindi necessario che sia presente almeno un assistente.
Inoltre, un ulteriore membro ridurrebbe il carico delle operazioni di manutenzione che gravano sull'equipaggio del Meka.
2. Sostituire le armi fisse con interfacce intercambiabili e modulari. Prima della partenza, dev'essere possibile scegliere se installare armi o grandi braccia meccaniche per afferrare oggetti.
Il Meka incontra spesso degli ostacoli. La collisione costante del telaio e del meccanismo di spostamento per eliminarli riduce significativamente la durata del Meka e aumenta notevolmente la possibilità di avaria sul campo di battaglia.
Pertanto, installare delle grandi braccia meccaniche favorirebbe la rimozione degli ostacoli che il Meka incontra. Una semplice struttura a tenaglia sarebbe sufficiente per sollevare alberi difficili da spingere via, un notevole aiuto per l'equipaggio del Meka.
Inoltre, durante gli incarichi contro gli Hilichurl e branchi di animali selvatici comuni, non sarebbe più necessario impiegare costose armi a distanza o armi per attacchi in mischia ad alto consumo energetico come il trapano a percussione.
Installando le braccia meccaniche, il Meka potrebbe fare affidamento sulle sue dimensioni e sulla sua forza per schiacciare gli obiettivi e ridurre il costo delle operazioni.
3. Installare una cabina interna per ospitare gli addetti al combattimento e i Mekagarde per proteggere e incrementare la resistenza di questi ultimi.
Al momento, nel Meka è presente un ampio spazio di immagazzinamento utilizzato per i ricambi e per i rifornimenti dell'equipaggio, che ospita anche una sala per l'equipaggio provvista di bollitore per il tè.
Tuttavia, in base ai nostri test, anche un equipaggio di quattro membri non è in grado di riparare da solo il Meka quando si trova sul fronte. È necessario il supporto di un ingegnere specializzato.
Inoltre, i rifornimenti sono sufficienti per mantenere in vita l'equipaggio per un anno ed è quindi evidente che non possono essere consumati in un'unica missione.
Ne consegue che è assolutamente possibile trasformare lo spazio interno attualmente utilizzato per i ricambi e i rifornimenti in una cabina per l'equipaggio che trasporti gli addetti al combattimento e i Mekagarde sul campo di battaglia.
Allo stesso tempo, i collaudatori hanno anche suggerito di mantenere la sala e, in particolare, il bollitore, che ritengono fondamentali per il morale dell'equipaggio...
...