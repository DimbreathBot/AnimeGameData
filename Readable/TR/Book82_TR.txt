Aristokrasinin egemen olduğu dönemde Mondstadt'ı yöneten zalim yöneticiler, tarihi araştırma yapılmasına karşı çıktılar ve insanların, tarihi olaylara atıfta bulunan konuşma yapmalarını ve şarkı söylemesini de yasakladılar. Zalim yöneticiler ne kadar yozlaştıklarını bildiklerinden, yaptıklarının onur ve şan dolu kahramanlık hikayelerinin yanı sıra tarih sayfalarına da kaydedilmesini istemiyordu.

Ancak tarihin rüzgarları güçlü esiyordu ve en nihayetinde onları durduracak kadar yüksek bir duvar inşa edilemedi. Bu eser, arkeologların yorumlarının aralara serpiştirildiği, aristokrasi döneminden günümüze dek ulaşan tüm şiirlerin, şarkıların ve efsanelerin bir derlemesidir. Amacı ise Mondstadt'ın, Krallar Çağı'ndan aristokrasinin çöküşüne kadarki tarihinin yeni bir derlemesini sunmaktır. Bazı ayrıntıların doğrulanmasının imkansız olduğu göz önüne alındığında, bir dereceye kadar tarihsel yanlışlık kaçınılmazdır. Bu çalışmanın, bizden sonra gelenlere geçmişi aydınlatacağını veya belki de tarihin gerçeklerini tek başlarına daha fazla araştırmaları için ilham vereceğini umuyoruz.

Bu çalışma üç bölümden oluşur: 1. Bölüm "Kulenin Fırtına Efendisi ve Poyraz Kral Kurdu", Barbatos'un gelişinden önceki Kar ve Buz Kralları arasındaki mücadeleyi kapsar. 2. Bölüm "Mondstadt Kültürü", tarımın geliştiği dönemde aristokratların öncüleri de dahil olmak üzere Mondstadt'ın atalarını kapsar. 3. Bölüm "Zalim Yöneticiler, Varisler ve Asiler", Mondstadt'taki aristokrasinin uzun süreli egemenliğini kapsar.

Okuyucu, bu eserin gelecek nesilleri uyaran bir hikaye görevi üstlenmesini isteyebilir. Aslında böyle bir amaç gütmeden derlenmiştir. Barbatos'un bize bahşettiği özgürlük, aynı zamanda gerçeği aramak için geçmişin prangalarından kurtulmamızı da sağlamıştır. Tek umudum, bu eserin tarafsız ve gerçekçi bir ruhla, geçmişte paylaşılması yasak olan hikayeleri nihayet okuyucuyla buluşturabilmesidir.