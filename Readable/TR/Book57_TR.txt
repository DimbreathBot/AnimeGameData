-Aocang Gölü, Jueyun Gölü-
Bir günlük daha kaybettim... Ne oluyor anlamıyorum, kendime üç defa "Ne yaparsan yap günlüğünü kaybetme" bile dedim ama sonrasında kendimi maceraya kaptırınca aklımdan çıktı gitti. Her yıl çok fazla kağıt israf ediyorum... Umarım Doğa Hükümdarı bunu sorun etmez.

Aocang Dağı'ndaki bir dağ gölüne vardım. Buraya varmak için rüzgarlı bir toprak patikadan geçerek, kadim zamanlarda otacılar tarafından yapılan tehlikeli tahta yolları aşmam gerekti. Sonrasında dik ve ıslak bir kayalığa tırmandım. Birkaç balıkçı, gölün binlerce metre derinlikte olduğunu söyledi ama suya dalıp çıktıktan sonra bunun abartı bir ifade olduğunu söyleyebilirim.

Qingce Köyü'nün ihtiyarları haklıymış, dağ gölünün suyu tatlı ve ılık. Buraya boşuna kutsal bir cennet dememişler! Jueyun Gölü'ne ilk vardığımda yaşlı bir çiftçi, bana Adeptusların sise dönüşüp bulut denizinde gezinebilmesini sağlayan gizemli ve sihirli bir gücü olduğunu söylemişti. O zamanlar şehir efsanesi diye aldırış etmemiştim. Şimdiyse sisin, gölün üzerinden zirveye doğru yükseldiğini ve bulut deniziyle birleştiğini görünce biraz fikrim değişti... Aradığım Adeptus, şu anda zirvedeki bulutlarda geziniyor ve benim de burada olduğumu net bir şekilde görüyor olabilir.

Aocang Dağı'ndan doğuya ilerledim ve yoğun bir ormanın derinliklerinde kayboldum. Nihayetinde açıklık bir alana vardım ve Bishui Nehri yatağına döndüğümü fark ettim. Buradan etrafı çok iyi görebiliyorum, bu nedenle bu gece burada kamp kuracağım.

Kampta eşyalarımı düzenlerken, hazine avında olduğunu düşündüğüm genç bir hanımla tanıştım. Adı Eduarda'ydı. Aocang Dağı'nın başladığı yerde bir "Mucizevi Göl" bulmak üzere batıya doğru gittiğini söyledi:

"Efsaneye göre Aocang Dağı'nın kuzey tarafında, dağın eteğindeki gölde bir Adeptus yaşarmış. Bu gerçekse, Adeptus gizli hazinesini de orada saklıyordur... Muhahahaha, o hazineyi ele geçirince ne yapacağımı çok iyi biliyorum!"

Sonra konuşma şeklini fark etmiş olacak ki birdenbire tonunu değiştirdi: "Loncayla irtibata geçip hazineyi bulduğumu bildireceğim! Ben Maceracılar Loncasının gururlu bir üyesiyim, Hazine Avcılarıyla hiçbir bağlantım yok!"

Tabii bazı maceracılar bu işi yalnızca maddiyat için yapıyor. Arada aklıma eski bir Liyue deyişi geliyor: "Her koyun kendi bacağından asılır." Niyeti tam olarak neydi bilmiyorum ama o da hakiki bir maceracıydı.

Eduardo'nun anlattıklarını duyduktan sonra, benim de bahsi geçen "Mucizevi Gölü" aramak için batıya gidesim gelmedi değil, ama nihayetinde kendi planıma uymaya karar verdim. Öngörülmeyen bir durum gerçekleşmezse, keşfedilmeyi bekleyen manzaraları ve hazineleri görmek üzere Guili Ovası'na doğru gideceğim. Yine öngörülmeyen bir durum gerçekleşmezse, bu defa günlüğümü kaybetmemeyi umuyorum. Bir günlük daha kaybedemem... Umarım öngörülmeyen durumlar bir anda ziyarete gelmez.