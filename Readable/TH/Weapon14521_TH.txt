
เมื่อหอคอยของ Shah Ramshahr พังทลายลงในที่สุด ดุจความฝันหวานล้ำที่อาบด้วยยาพิษ ในพายุทรายอันคาวคลุ้ง
ราชอำนาจถูกส่งผ่านไป ในหมู่แว่นแคว้นนับไม่ถ้วน ที่มีอายุขัยสั้นราวหยาดน้ำค้างยามรุ่งอรุณ ก่อนจะถูกฝังกลบด้วยเลือดและน้ำตาในเวลาไม่นาน
ภายใต้โดมไพลิน เหล่าชนชั้นสูงผู้เคยน้อมมอบบังเหียนแก่ทรราช ก็ได้สลัดพ้นจากพันธนาการนั้น
แต่กลับหันไปติดตามราชาตัวปลอมผู้อวดอ้างตนว่าเป็นปราชญ์ และกระโจนเข้าสู่เกมแห่งเลือดและทราย ท่ามกลางซากปรักหักพังใต้ตะวันอันแผดเผา

ชาว Tulaytullah ผู้หยิ่งทะนง พวกเขาได้ทอดทิ้งคำตักเตือนของปราชญ์ผู้เงียบงัน ไว้เบื้องหลังไปเนิ่นนานแล้ว
จนกระทั่งความทะเยอทะยานได้เลือนหายไป พร้อมกับชื่อของ Gurkan จึงได้ตระหนักถึงราคาที่ต้องจ่ายให้กับการกบฏ
เมื่อเหล่า Khagan ที่โหดเหี้ยมควบม้ามาถึง ก็ไม่เหลือนักรบปกป้องสวนบุปผาเสาอนันต์อีกต่อไป
ผู้คนที่ลุ่มหลงในฝันแห่งทองคำ ทำได้เพียงยอมสยบต่อนายใหม่ ดุจสัตว์เลี้ยงแสนเชื่องอีกครั้ง

ทหารและเจ้าพนักงานเก็บภาษีผู้ละโมบ เดินทางมาจากแดนไกล ขูดรีดชาวเมืองที่ชินชาไปจนสิ้น
แม้ว่าราชสำนักสีมรกตที่อ้างตนว่าเมตตา จะกดขี่ราษฎรไม่ต่างกัน
แต่การต้องยอมจำนนอยู่ใต้กีบเหล็กของคนต่างแดน ก็ย่อมมีผู้ที่แสวงหาการปลอบประโลมจากอดีต ที่ถูกแต่งแต้มให้งดงามดั่งบทกวีเสมอ
ในเงาอันเย็นเยียบที่แสงตะวันสาดส่องไม่ถึง พวกเขาขับขานถึงความยิ่งใหญ่ ในยุคอันสั้นของกษัตริย์ Humayun

เพื่อปลดปล่อยเพื่อนพ้องจากพันธนาการ ชนชั้นสูงวัยเยาว์นาม Goudarz จึงย่างเท้าเข้าสู่วิหารที่ถูกฝังลึกอยู่ใต้ผืนทราย
ตำนานเล่าว่าวังแห่งนั้นเป็นของราชาแห่งนกกุลา ผู้เป็นปราชญ์สูงสุดในหมู่นักปราชญ์ทั้งเจ็ด ทั้งยังเป็นผู้ส่งสาสน์ลับของดวงดาวและดวงจันทร์
มันเป็นแผนการที่แทบจะสิ้นหวังโดยสิ้นเชิง เพราะกลอุบายกอบกู้ชาติใด ๆ ก็ไม่อาจต้านทานกองทัพของผู้พิชิตอันเจิดจรัสประดุจดวงตะวันได้
นักปราชญ์ของ Tighnar ได้จากไปนานแล้ว วิหารอันโอฬารของมหาปราชญ์ในผืนทราย ก็ได้ถูกกลืนหายไปในทะเลทรายสีเหล็ก
แต่ในส่วนลึกของธารวารีที่เหือดแห้ง กลับมีเสียงสะท้อนอันศักดิ์สิทธิ์และเก่าแก่ ดังก้องตอบรับคำภาวนาของเขา...

"บุตรผู้สูงศักดิ์แห่งสายโลหิต เจ้าปรารถนาในพลังแห่งตะวันแผดเผาและวายุทราย หวังที่จะใช้ทรายดูดสร้างหอคอยสูงเสียดฟ้าขึ้นมาอีกครั้ง"
"ข้าสามารถมอบอำนาจที่เหล่าศาสดา และผู้ศรัทธามิเคยได้ประจักษ์ให้แก่เจ้าได้ เช่นเดียวกับการมอบน้ำเค็มขมให้แก่อูฐที่กระหาย"
"เพียงแต่จ้าวแห่งดอกไม้และโอเอซิสเคยทิ้งปริศนาสามข้อไว้ มอบให้แด่ราชันมงกุฎแดงที่ข้ารับใช้"
"แต่ผู้ปกครองผู้เปี่ยมด้วยปัญญา และสายตาอันเฉียบแหลมองค์นั้น จนกระทั่งจมดิ่งสู่ห้วงนิทราอันมืดมิดด้วยพิษร้าย ก็ยังมิอาจเข้าใจความหมายของมันได้"
"หากเจ้าสามารถขจัดความสับสน ที่รบกวนจิตใจข้ามาเนิ่นนานนี้ได้ ข้าจะมอบอำนาจแห่งราชอาณาจักรให้แก่เจ้าเป็นรางวัล"

Goudarz ผู้เยาว์วัยตอบกลับไปว่า:
"ข้าแต่ท่านผู้ศักดิ์สิทธิ์ผู้ดูแลโองการสวรรค์ คัมภีร์ โอสถ และปัญญา โปรดบอกเล่าปริศนาโบราณนั้นแก่ข้าด้วยเถิด"
"ข้าจะขอถวายคำตอบของมนุษย์ด้วยเจตจำนงอันจริงแท้ เพราะบนเส้นทางของข้า ไม่มีที่ว่างสำหรับเงามืดของความหลอกลวง"

และแล้ว ผู้ทรงปัญญาในหมู่นักปราชญ์จึงเอ่ยปากขึ้น:
"สิ่งใดที่รุ่งเรืองเฟื่องฟู แต่แล้วกลับร่วงโรยสูญสิ้น?"
"มันเต็มเปี่ยมดั่งจันทร์เพ็ญ และแหว่งเว้าดุจจันทร์ดับสูญ"
"ทั้งปราชญ์และคนเขลา ล้วนต่างเฝ้าถวิลหา"
"แต่มันกลับเป็นดั่งกระแสน้ำ ขึ้นลงในใจคนอยู่เสมอ?"

Goudarz ผู้เยาว์วัยตอบกลับไปว่า:
"ท่านพูดถึงแผนการร้ายและการทรยศ ความอ่อนแอและความเหนื่อยล้า ที่งอกเงยอยู่ใต้ผ้าคลุมของเหล่าปราชญ์ ผู้กล่าวอ้างคุณธรรมจอมปลอม"
"เป็นเพราะความอ่อนแอของพวกเขา โดมสีฟ้าไพลินจึงต้องล่มสลาย ปวงประชาจึงต้องหลั่งน้ำตาโศกศัลย์"

ผู้ทรงปัญญาในหมู่นักปราชญ์หัวเราะลั่น และไม่ได้ตัดสินคำตอบของชนชั้นสูงวัยเยาว์
แต่ก็ยังคงมอบอำนาจแห่ง "กลฉ้อฉล" ไว้ในมือของเด็กหนุ่มตามคำสัญญา

ด้วยเหตุนี้ ชื่อของ Goudarz จึงค่อย ๆ เลือนหายไปจากบันทึกประวัติศาสตร์
และถูกแทนที่ด้วยพระนามอันเกรียงไกรของกษัตริย์ Saleb Dowleh
นักรบผู้เคยกีดกันคำลวงในวันวาน ได้ถักทอราชอำนาจขึ้นด้วยเล่ห์เหลี่ยมอันแยบยล
และสร้างภาพลวงตาแห่งยุคทองขึ้น ภายใต้แสงรุ้งในยามพลบค่ำ

...

จนกระทั่งคำลวงอันสมบูรณ์แบบที่สุด ก็ไม่อาจควบคุมความโลภในอำนาจที่ไม่รู้จักพอได้
จนกระทั่งสิ่งที่สร้างขึ้นโดยนายแห่งทราย ก็ไม่อาจเสกสรรภาพมายาแห่งปาฏิหาริย์ได้อีกต่อไป
เสียงของราชาแห่งนกกุลาดังขึ้นอีกครั้ง และถามคำถามเดิมกับเขา
องค์ราชาผู้ชราภาพพร้อมด้วยบทเพลงโศกาแห่ง Gurabad ได้มอบคำตอบสุดท้ายของตน:

"ข้าแต่ท่านผู้ศักดิ์สิทธิ์ บัดนี้ข้าพ่นได้เพียงคำลวงหลอก แม้แต่ตัวข้าเองก็ยังไม่อาจเชื่อในวาจาของตนได้"
"สิ่งที่ข้าทำได้ในตอนนี้มีเพียงชักดาบสู้จนตัวตาย อย่างน้อยก็ไม่ควรทำให้พี่น้องที่มาช่วยต้องผิดหวัง"
"ข้าแต่ท่านผู้ศักดิ์สิทธิ์ ไม่ว่าท่านจะแสวงหาสัจธรรมหรือคำลวง ก็เชิญลิ้มรสมันได้จากโลหิตของข้าที่ยังอุ่นอยู่เถิด"

หลังจากนั้น ราชอำนาจก็ถูกช่วงชิงโดยเหล่า Dey ต่างเผ่าพันธุ์ จนกระทั่งทุกแว่นแคว้น ถูกพายุแห่งทะเลทรายบดขยี้จนเป็นผุยผง
และดุจดั่งการเก็บแสงจันทร์สีอำพันราวน้ำผึ้ง ผู้ศักดิ์สิทธิ์ก็ได้รับเจตจำนงสุดท้ายขององค์ราชามาไว้เป็นคำตอบ