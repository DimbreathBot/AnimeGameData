
...
"Hikayelerde ruh satmak çok kolay bir şeymiş gibi anlatılıyor... Demek ki ruh dediğin ucuz olsa gerek, yoksa insanlar nasıl bu kadar kolay satsın ki?"
Ama ruh nedir bilmiyordu, daha önce hiç görmemişti. Öte yandan öğle çayı, lezzetli tatlılar, bahçede Turta'yla oynadığı oyunlar, annesinin uyumadan önce anlattığı masallar... Kıyasladığında bunlar çok daha değerli geliyordu ona.
"Yalnızca bir cadının gerçekleştirebileceği dileklerimiz yok neyse ki, o yüzden karşılığında bu değerli şeyleri vermemize de gerek yok."
Sonraki sayfayı çevirdi...

Cadıdan söz almış olmasına rağmen genç adam, dileği gerçekleştiğinde nasıl olacağını hayal bile edemiyordu.
Daha somut bir dilek olsaydı belki... Mesela tükenmeyen bir servet ve başkalarına boyun eğdirecek bir güç geliyordu akla hemen. Peki daha üst düzey bir mutluluk mümkün müydü?
Genç adam, cadının bir sürü büyülü eşyaya sahip olduğunu ve bu sıra dışı koleksiyonun gücünü kullandığını duymuştu. Merakına yenik düştü ve cadıya dileğini hangi eşyanın gerçekleştirebileceğini sordu.
"Bu mürekkebe batırılmış kalemle yazılan tüm sözcükler gerçeğe dönüşür ve kız kaderin gözdesi olur."
Cadı mürekkep şişesini hafifçe sallarken genç adam şaşkınlığını gizleyemedi. Siyah mürekkep, heybetli dalgalar gibi vuruyordu şişenin camına. Bitmek bilmeyen dalgaların ortasında yüzen ıssız bir adada yaşadıkları bir dünya görebiliyordu. Sayısız çehre, sayısız manzara geçiyordu gözlerinin önünden, bir resim albümünün sayfalarını çeviriyordu adeta...
Öylesine etkilenmişti ki mürekkep şişesinin ağzından içine düşüp o siyah sularda boğulacaktı sanki.
"Onun hayal edebileceği her şey bu mürekkep şişesinde saklı. Dilerse hepsine sahip olabilir."
Mürekkebe batırılan kalem, sayfanın üzerinde dans etmeye başlayınca kızın kaderi de değişti.
Peşini bırakmayan ve bitmek bilmeyen iyi talihine şaşırmayı ne zaman bıraktığını hatırlayamadı.
Artık hiçbir şey için endişelenmesine gerek yoktu, her şey dilediği gibi yaşanıyordu. İstediği bir şey olursa eninde sonunda, öyle ya da böyle bir şekilde karşısına çıkıyordu.
Herkes onu seviyor, görünüşüne övgüler yağdırıyor, erdemliliğini takdir ediyordu. Eskiden kendisini fark etmeyeceğini düşündüğü kişilerin bile ona karşı tavrı tamamen değişmişti.
Zamanla övgü dolu sözlere ve bakışlara alıştı. Dış görünüşü sıradan, erdemliliği ise bir o kadar ortalamaydı fakat kader ona yine de iltimas gösteriyordu.
...