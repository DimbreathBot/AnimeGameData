Nei miti di epoche antiche, ogni essere vivente in questo mondo aveva il proprio regno.
Al tempo Mondstadt era una foresta, un luogo di sollazzo per i cinghiali.
Nella foresta si estendeva il Regno dei cinghiali, dove tutti vivevano felici sotto il governo del re dei cinghiali.
Il re aveva un'adorabile, giovane figlia, con il grugno più vezzoso, le zanne più bianche e le setole più morbide di tutto il regno.
La principessa dei cinghiali, bella e gentile, donava ogni giorno ai suoi sudditi i frutti più dolci e succosi.
Bacche dolci e acidule, mele croccanti, funghi deliziosi: la principessa dei cinghiali condivideva sempre ogni prelibatezza con i suoi amici.
Ogni cinghiale del regno adorava il proprio re e la principessa, e ogni giorno li lodava così:
"Oink, oink! Lode al nostro re! Fino a quando continuerà a governarci, non soffriremo mai la fame!"
"Oink, oink! Lode al mite Archon di Anemo per aver donato al nostro re una principessa tanto gentile ed educata!"

(Ci sono delle note a margine in una grafia minuta: "Papà, se non mangio le caramelle tutte le notti e prego tutti i giorni, diventerò un maialino selvatico? Voglio diventare un maialino selvatico perché sono buoni.")