
Bu, müreffeh liman şehri kurulmadan çok uzun süre önce yaşandı.
Daha sonra Adeptusların evleri bile savaşın alevlerinden nasibini aldı.
Bir zamanlar tanrı diye tapınılan efendiler, çeşitli nedenlerle savaştılar.
Kan ve ateş, ayrılık ve ihanet. Ölümlülerin dünyası kana bulanmıştı.

Bu kaosta her şeyini kaybeden insanlar dağlara kaçtı ve sığınmak için Adeptuslara yalvardılar.
Hayatta kalanların peşinden giden sayısız canavar çoktan duygularını kaybetmişti.
İsimleri bilinmiyordu, sayıları belirsizdi, bir sel gibi ilerleyip yollarına çıkan her şeyi yerle bir ettiler.
Bir zamanlar saygı duydukları diğer ustaları ölmüştü ve bu şiddetli kükremeleri aslında bir yas feryadıydı.

Fakat ölümlüler, bir zamanlar bu dağları ve suları koruyan efendinin göçüp gittiğini bilemezlerdi.
Ve bu felaket tufanı sırasında onların arasında duran tek şey orada yaşayan birkaç bekçi Yakshaydı.
Kanın gövdeyi götürdüğü birkaç günlük savaşın ardından beyaz giysiler kızıla, kızıl giysiler siyaha bulanmıştı. Yine de canavarlar akın akın gelmeye devam ediyorlardı...

Bu hikaye hafızalarda yer edemeyecek kadar eskilere uzandığından farklı versiyonları oluştu. Kimileri umutsuzluğun hakim olduğu bir anda,
mavi ve beyaz tüylü bir Adeptusun alçalan bir fırtına gibi bulutların arasından fırladığını,
yalnız, vakur, sessiz bir şekilde, gururlu bir ihtişam ve asaletle atalarını koruyup yönettiğini
ve bitmeyen canavar akımını bozguna uğratarak umutsuzluğu ortadan kaldırdığını söyler...

Kimileri ise durumun en vahim olduğu anda, yeşim taşından oyulmuş iki turnanın gökyüzünden hızla fırladığını
ve soğuk bir rüzgarın engin bulutları dağıtması gibi sayısız kötülüğe boyun eğdirdiğini söyler.
Ancak dönüp baktıklarında ne görsünler? Turna falan yoktu, havada bir Adeptus süzülüyordu, elinde de bir yelpaze...

Yine de kimileri, bu Adeptusun gücünün ölümlüler tarafından asla anlaşılamayacağını, atalarının duyduğu şeyin bir turna sesi olduğunu ve
önlerindeki sayısız canavarın güneş ışığında dağılan toz gibi bir anda küle dönüştüğünü söyler...

Hikayenin hangi versiyonuna inanırlarsa inansınlar bundan böyle Liyue halkı, Adeptus Bulutlar Hakimi'nden bahsederken
sözcüklerini mutlaka saygıyla seçti. Orada ne yaşandığına gelecek olursak...

"Böyle uzak konular ilgini çekiyor mu? Gerçekten tam bir keyif insanısın."
"Eh, madem ilgini çekti, o halde şahsım bu konuyu anlatmazsa olmaz."
"Bu hikaye en fazla sekiz dokuz saat sürer ama sen yine de bir sandalye çeksen iyi olur..."
"... Ne? Şahsım bakmıyorken sıvışmaya mı çalışıyordun yoksa?"