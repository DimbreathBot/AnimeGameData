1. Lucertola arrosto

(1) Prendere una lucertola e rimuovere corna e interiora. (2) Togliere la pelle. (3) Infilzare su uno spiedino e arrostire bene su entrambi i lati finché non è ben cotta.
Le Cornocertole sono abbastanza pungenti e hanno un retrogusto amaro. L'esperienza di mangiarle la prima volta è spesso paragonata al mettersi in bocca un fazzoletto sudato e zuppo di ammoniaca, ma almeno le lucertole possono essere mangiate. Chi ha un discreto amor proprio può pensare di aggiungere qualche spezia per mascherare il sapore.

2. Bistecca di papà

(1) Prendere una bistecca di cinghiale appena tagliata e salarla su entrambi i lati (chi tende a sudare molto può saltare questo passaggio). (2) Avvolgere la bistecca in un panno sottile e legarlo stretto sulla schiena prima di dedicarsi a delle attività fisiche intense per tutta la mattinata. (3) Togliere la bistecca dal panno. Buon appetito!
La carne di cinghiale è ricca di energia. Insaporita con un po' di sale e scaldata gentilmente dal calore corporeo e dal sole, mantiene la sua consistenza gommosa perdendo al contempo parte del forte sapore di selvaggina. Servire con una fetta spessa di pane dalla crosta dura e delle Bacche uncinate per un piatto da leccarsi i baffi!

3. Insalata ghiaccio e fuoco

(1) Tagliare a piccoli pezzi un Melmoso di Cryo. (2) Tagliare a pezzi più grossi un Melmoso di Pyro. (3) Mescolare con vari frutti ed erbe. Salare a piacere.
Questa combinazione di freddo rinfrescante, calore speziato e frutti grintosi produce un sapore intenso e duraturo in bocca.
Se si nota un cambiamento di temperatura eccessivo nel corpo dei Melmosi durante la preparazione, colpirli subito con il manico del coltello o con una mazza per stordirli ed evitare infortuni.

4. Casseruola cotta su pietra

(1) Raccogliere delle pietre e disporle in un cerchio, quindi posizionare al centro un Melmoso di Pyro. (2) Costruire un fornello utilizzando altre pietre e porvi sopra una casseruola. (3) Porvi all'interno della selvaggina, delle verdure, alcune lucertole, un po' di grilli e qualche Fiordolce. Ricoprire con dell'acqua e salare. (4) Portare il tutto a ebollizione, quindi lasciare cuocere a fuoco basso per almeno mezz'ora.
Questo piatto eclettico accontenta tutti con le sue cavallette croccanti, le lucertole polpose, la selvaggina dal sapore ricco e le verdure selvatiche fresche. Si può inoltre aggiungere qualche pezzo di Melmoso di Pyro già cotto al dessert o a un po' di brodo per preparare un piatto tutto nuovo.