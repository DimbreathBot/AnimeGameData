นี่คือส่วนหนึ่งในเรื่องราวการต่อสู้ระหว่างราชาภูเขาไฟ และชาวเผ่าต่าง ๆ
ถ้าจะให้เล่าตั้งแต่ต้น เกรงว่านักเล่าเรื่องจะต้องอยู่ข้างกองไฟสักสิบเจ็ดวันสิบเจ็ดคืนถึงจะเล่าจบ และเด็ก ๆ ก็คงได้หลับฝันหวานเพราะคำพูดที่ยาวเหยียดเกินไป และคงไม่มีใครได้ฟังตอนจบที่เป็นส่วนที่สนุกที่สุดแน่นอน
เพราะงั้น เราข้ามเนื้อหาตอนต้นไปก่อน... อย่างน้อยก็เป็นเนื้อหาที่ไม่ค่อยสำคัญสำหรับผู้ฟังเท่าไหร่
พวกเรามาพูดถึงเรื่องเงาของราชาภูเขาไฟ และ "เข็มร้อยเงา" เล่มนั้นที่แขวนอยู่เหนือกระแสเรืองรอง:
 
เรื่องราวนี้เกิดขึ้นในยุคสมัยที่เหล่าอสูรยักษ์ผู้ยิ่งใหญ่ซ่อนตัวอยู่ในดินแดนแห่งนี้ และภูเขาไฟใหญ่ Tollan ที่ว่างเปล่าก็ถูกยึดครองโดยราชาภูเขาไฟสีดำทมิฬ
เดิมทีภูเขาไฟใหญ่ Tollan เป็นที่อยู่อาศัยของมังกรผู้ยิ่งใหญ่ ซึ่งจุดนี้ไม่ต้องเล่าอะไรมาก แต่หลังจากที่มังกรหลบหนีออกไปจากเปลวไฟ ที่อยู่อาศัยของพวกเขาก็ถูกยึดครองโดยราชาภูเขาไฟจอมเจ้าเล่ห์
สำหรับราชาภูเขาไฟนั้น ตอนนี้ไม่มีใครรู้แล้วว่ามันหน้าตาเป็นยังไง แต่คนเฒ่าคนแก่ในเผ่าที่เคยเห็นมันต่างพูดกันว่า มันเป็นสัตว์ประหลาดขนาดใหญ่ที่มีสีดำและสีม่วงผสมกัน รูปร่างของมันเหมือนกับซาลาแมนเดอร์ ในสมัยโบราณ มีบางคนสับสนคิดว่าซาลาแมนเดอร์กับมังกรคือตัวเดียวกัน แต่ปัจจุบันนี้ใคร ๆ ต่างก็รู้กันแล้วว่า ซาลาแมนเดอร์ก็เป็นแค่ซาลาแมนเดอร์เท่านั้น
สรุปก็คือ ราชาภูเขาไฟทำเรื่องทั้งดีทั้งชั่วไว้มากมายบนแผ่นดินของ Natlan มันไปอาบน้ำที่ตาน้ำพุของทะเลที่อยู่กลางแผ่นดิน ทำให้สภาพแวดล้อมในเผ่า "เหล่าวารี" เลวร้าย แถมยังพัดสายลมที่มีประกายไฟไปทางเผ่า "พงศ์พิดานพฤกษา" อีกด้วย ยิ่งไปกว่านั้น มันยังกลืนกินเผ่า "ผองสรรพสิ่ง" ทั้งเผ่า ถ้าไม่ใช่เพราะเหล่าผู้กล้ากับ Tatankasaurus ที่ฉวยโอกาสตอนที่มันหลับตอนกลางคืน ร่วมมือกันฉีกท้องของมันแล้วหนีออกมา เรื่องราวคงยุ่งยากกว่านี้
สรุปก็คือ ราชาภูเขาไฟก่อเรื่องเลวร้ายมากมาย ทำให้ผู้คนในเผ่าต่าง ๆ ของ Natlan ต้องทนทุกข์ทรมาน
แต่แล้วในวันนี้ ขณะที่มันนอนอยู่ในภูเขาไฟ มองดูร่างกายสีดำเมี่ยมของตน ความคิดชั่วร้ายก็ผุดขึ้นมา
"ใต้ภูเขาไฟนั้นมืดเกินไป มืดยิ่งกว่าคืนที่ไร้แสงจันทร์ซะอีก ขนาดข้าเองยังมองไม่เห็นตัวเองเลย"
"ได้ยินว่าในหุบเขาของ 'บุตรแห่งเสียงสะท้อน' ทางทิศตะวันออกมีอัญมณีนับไม่ถ้วน ถ้าข้าสามารถกลืนกินหินที่แวววาวทั้งหมดได้ ต่อให้ข้าอยู่ในที่ที่มืดมิดที่สุด ก็สามารถเปล่งประกายราวกับดวงดาวบนท้องฟ้ายามค่ำคืนในฤดูร้อนได้"
พูดจบ มันก็พลิกตัว และตัดสินใจว่าจะทำตามนั้น
ทว่าราชาภูเขาไฟตัวใหญ่เกินไป จนไม่ทันได้สังเกตว่า สิ่งที่มันพูด มีพวกกระรอกบินตัวน้อยได้ยินหมดแล้ว
เจ้ากระรอกบินตัวน้อยรีบนำเรื่องนี้ไปบอก Phlogiston Aphid ที่บินได้ Phlogiston Aphid จึงบินขึ้นไปยังที่สูง แล้วบอกเรื่องนี้กับ Long-Necked Rhino ที่กำลังเล็มใบไม้อยู่ จากนั้น Long-Necked Rhino ก็บอกเรื่องนี้กับเจ้า Tepetlisaurus ที่สนิทกับมันที่สุด และเจ้า Tepetlisaurus ก็คือคู่หู Saurian ของ Traore ซึ่งเป็นผู้อาวุโสแห่ง "บุตรแห่งเสียงสะท้อน"
ผู้อาวุโส Traore จึงได้รู้เรื่องจากคู่หูของเขาว่า ราชาภูเขาไฟจะมาแย่งชิงอัญมณี
นี่เป็นช่วงเวลาที่เลวร้ายสำหรับเผ่า "บุตรแห่งเสียงสะท้อน" เพราะนักรบที่แข็งแกร่งที่สุดของเผ่าอย่างหัวหน้าเผ่า Sundjatta และคู่หูของเขาติดตามผู้กล้า Tenoch ไปที่เกาะทางตะวันตกไกล เพื่อสกัดกั้นอสูรยักษ์สีดำ จึงไม่สามารถมาสู้รบกับราชาภูเขาไฟได้
ดังนั้น Traore และเหล่านักรบที่เฝ้ารักษาการณ์ในเผ่าจึงไปขอความช่วยเหลือจาก "Wayob" ประจำเผ่า ซึ่งทุกคนในเผ่าต่างรู้ว่า "Wayob" เป็นสัญลักษณ์ของจิตวิญญาณอันยิ่งใหญ่และทรงปัญญา
ภายใต้การชี้นำของ "Wayob" ทำให้ Traore คิดหาวิธีต่อกรกับราชาภูเขาไฟได้ เขาและเหล่านักรบจึงเตรียมพร้อม หมายมั่นว่าจะต้องให้ราชาภูเขาไฟเพลี่ยงพล้ำให้ได้
 
ราชาภูเขาไฟสั่งให้ภูเขาไฟพ่นควันออกมา จากนั้นก็ซ่อนตัวอยู่ในเงามืดของควัน ก่อนจะเดินทางมาหยุดอยู่ใกล้หุบเขาของ "บุตรแห่งเสียงสะท้อน" อย่างอาจหาญ
เมื่อมาถึงกระแสเรืองรอง มันก็พบว่ามีชาวเผ่าตัวเล็ก ๆ คนหนึ่งยืนอยู่ตรงนั้น ซึ่งดูเหมือนจะรอมันอยู่นานแล้ว ชาวเผ่าคนนั้นก็คือ Traore
Traore พูดว่า "ราชาภูเขาไฟเอ๋ย พวกเราได้ยินข่าวที่ท่านเคลื่อนไหวมาก่อนแล้ว เรารู้สึกมาตลอดว่ารูปลักษณ์อันสง่างามของท่านนั้น ควรประดับด้วยอัญมณีที่ล้ำเลิศที่สุด ดังนั้นพวกเราจึงตั้งใจสร้างห้องหินขึ้นมาเป็นพิเศษ และใส่อัญมณีทั้งหมดไว้ในนั้น"
ราชาภูเขาไฟคิดในใจว่า เจ้ามนุษย์เล็กจ้อยพวกนี้ รู้ได้อย่างไรว่าตนจะมาแย่งชิงอัญมณีทั้งหมดไป?
แต่เพราะมันคือราชาภูเขาไฟผู้ยิ่งใหญ่ มันจึงไม่สนใจเรื่องนี้ และตาม Traore ไปด้วยความดีใจ แต่เมื่อมาถึงหน้าห้องหินและได้เห็นห้องหินนั้น ราชาภูเขาไฟก็นึกสงสัยขึ้นมา
เพราะประตูของห้องหินนั้นมีขนาดเท่ากับความสูงของมนุษย์เท่านั้น ซึ่งมันเล็กเกินไปสำหรับซาลาแมนเดอร์ยักษ์สีดำเช่นมัน
"นี่คือห้องหินที่พวกเจ้าเตรียมไว้งั้นเหรอ?" ราชาภูเขาไฟพ่นไอร้อนออกมาจากจมูก "แล้วจะให้ราชาอย่างข้าเข้าไปได้ยังไง?"
"เฮ้อ เพราะเตรียมการฉุกละหุกเกินไป พวกเราเป็นแค่มนุษย์ตัวเล็ก ๆ จึงไม่สามารถเปิดพระราชวัง เพื่อรองรับร่างอันยิ่งใหญ่ของท่านได้ แต่ท่านสามารถยื่นมือเข้าไปในนั้นได้ อัญมณีอยู่ข้างในนั้นแล้ว" Traore กล่าว
"แต่ข้ามองเห็นไม่ชัดว่าข้างในมีอะไร เจ้าคนเจ้าเล่ห์ นี่เจ้าจะเล่นลูกไม้ต่อหน้าราชาภูเขาไฟงั้นเหรอ ข้ามั่นใจว่าในนั้นต้องมีกลไกที่ทำให้แขนของข้าเจ็บแน่ ๆ..."
"เรื่องนี้ท่านไม่ต้องกังวลไป" Traore กล่าว "ข้าจะเข้าไปในห้องหินก่อน แล้วท่านค่อยยื่นมือเข้าไป แบบนี้ถ้ามีกับดักที่จะทำร้ายท่านจริง ย่อมฆ่าข้าให้ตายไปด้วย เผ่าของเราชมชอบอัญมณีและรักตัวกลัวตาย เราไม่มีทางยอมสละชีพแบบนี้เด็ดขาด"
ว่าไปก็จริง ราชาภูเขาไฟคิดว่า ชาวเผ่าตัวเล็ก ๆ มักจะรักชีวิตของตน ไม่อย่างนั้นก็คงไม่เตรียมอัญมณีไว้มอบให้ก่อนที่ตนจะมาถึงหรอก
ดังนั้น Traore จึงถือนกหวีดสีทองเข้าไปในห้องหิน ส่วนราชาภูเขาไฟก็ยื่นแขนเข้าไปในห้องด้วย
ข้างในมีอัญมณีกองพะเนินอยู่จริง Traore เทอัญมณีและแร่คริสตัลลงในมือของราชาภูเขาไฟ ทำให้กำปั้นของราชาภูเขาไฟที่กำอยู่ใหญ่ขึ้นเรื่อย ๆ จนกระทั่งใหญ่กว่าประตูห้องหิน!
ตอนนี้แหละ!
Traore เป่านกหวีดสีทอง
เหล่าผู้กล้าของชนเผ่าที่ซุ่มโจมตีอยู่ข้าง ๆ ห้องหินเริ่มสวดภาวนา เพื่อให้พลังของ "Wayob" สำแดงออกมา จากนั้น "Wayob" ของบุตรแห่งเสียงสะท้อนได้ยืมเข็มเย็บผ้าแบบสั้นสามเล่ม และเล่มยาวหนึ่งเล่มมาจากคนในเผ่า และเป่าใส่ราชาภูเขาไฟ
เข็มเย็บผ้าทั้งสี่เล่มนั้น ได้ดูดซับพลังจาก "Wayob" และเลือดเนื้อของชาวเผ่าทั้งหลาย ค่อย ๆ ยาวขึ้นตามสายลม แปรเปลี่ยนเป็นเสาเข็มโฟลจิสตันขนาดยักษ์สี่ต้น
ตอนนี้เองราชาภูเขาไฟถึงได้รู้ว่าตนติดกับดักเสียแล้ว และสบถด่าในใจว่าพวกชาวเผ่าช่างชั่วช้าเสียจริง แต่อนิจจา มันไม่สามารถคลายมือที่อัดแน่นด้วยอัญมณีนั้นออกได้เลย จึงไม่สามารถดึงมือออกมาจากห้องหินได้
หนึ่งต้น! สองต้น! สามต้น!
เสาหินเล็ก ๆ สามต้นตรึงแขนสีดำเมี่ยมของมันไว้กับกระแสเรืองรอง
ก่อนที่เสาหินต้นที่ยาวที่สุดต้นสุดท้ายจะหล่นลงมา ราชาภูเขาไฟกัดฟันและตัดแขนของตัวเอง จากนั้นก็รีบหนีไป
แขนสีดำของมันถูกตรึงไว้ใต้พื้นดินราวกับเงา และนี่ก็คือสาเหตุที่เสาคริสตัลบนกระแสเรืองรองถูกเรียกว่า "เข็มร้อยเงา"
ส่วน "เข็มร้อยเงา" ต้นที่ยาวที่สุดและใหญ่ที่สุดไม่ได้ร่วงลงมาทั้งหมด เพราะก่อนหน้านั้นราชาภูเขาไฟได้หักแขนหนีไปแล้ว แต่ตราบใดที่ "เข็มร้อยเงา" ต้นใหญ่ที่สุดยังคงห้อยอยู่บนกระแสเรืองรอง ราชาภูเขาไฟก็จะไม่กล้าเข้าใกล้ "บุตรแห่งเสียงสะท้อน" อีก
และนี่ก็คือเรื่องราวของราชาภูเขาไฟและ "เข็มร้อยเงา"
 
ส่วน Traore ที่กล้าเป็นเหยื่อล่อนั้น เขาหนีออกมาได้ยังไง โดยที่ประตูทางออกของห้องหินถูกกำปั้นของราชาภูเขาไฟอุดปิดไว้อยู่น่ะเหรอ?
คิดว่าคงเพราะเขามีเทคนิคที่น่าทึ่งบางอย่างละมั้ง เพราะถึงยังไง หลังจากนั้นมาก็มีตำนานเกี่ยวกับ Traore อีกมากมายเลยทีเดียว