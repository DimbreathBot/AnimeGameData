
Günahkarların henüz affedilmez suçlarını işlemediği zamanlarda, yer altına inşa edilmiş dünyevi krallığın derinliklerinde...
Krallığın halkı ne denizi ne de gerçek güneşi görmüştü hayatlarında.
Ama güneşin ulaşamadığı bu karanlığın içinde bile yıldızların sırlarına erişmeye çalışanlar vardı.
Fakat onlar yıldızlara bakmıyordu, bunun yerine gerçeği aynadaki sahte yansımaların içinde arıyorlardı.

Krallığın eşsiz konumundan kaynaklı olsa gerek ki, krallığın içindeki yıldız haritalarında sık sık tuhaf olaylara rastlanırdı.
Astrologlar, gerçeği keşfetme arzusunun bir yansıması olarak bu olguları "Gerçeğin Alametleri" olarak adlandırırdı.
"Ayna sadece yanılsamaları gösteriyorsa, belki de gerçeğe ancak bunları delip geçtiğimizde yaklaşabiliriz."
Astrologlar upuzun yıldız haritalarını inceledikten sonra bu sonuca varmıştı.
Fakat o zamanın filozofları bunu anlamasa da, çoktan ebedi şeytani gökyüzündeki sonsuzluğun küçük bir parçasını görmüşlerdi...

Uzun yıllar geçti, dünyevi tanrılar birer birer düştü ve bir zamanlar kızıl ayın doğduğu yerden kapkara bir güneş yükseldi.
O zamanlarda bile büyük günahın ardındaki sırrı keşfedenler vardı, bu yüzden de yıldızları araştırmak yasaklandı.
Tek gözlü hükümdarlarına daha iyi hizmet etmek adına yasağı aşabilen sayılı kişi vardı krallıkta.

Ancak kaderin daima bir cilvesi olur. Tıpkı acemi bir keşişin farkında olmadan Apaosha'nın aynasını örten tozu temizleyip,
ufku çevreleyen harikulade ışığın bir kez daha açığa çıkmasına ve o küçücük yıldız gözlem odasını bir kez daha aydınlatmasına sebep olması gibi...
Karanlık Cennet öyle güzel, öyle göz kamaştırıcıydı ki... Ama bir o kadar da kirliydi.
Göz açıp kapayıncaya kadar genç Rauthvangi'nin tüm düşüncelerini ve arzularını işgal etti.
İşte ileride göklerin ötesindeki Hiçliğe methiyeler düzecek deli keşişin hikayesi böylece başladı...