Dağ Yabanilerinin Sosyal Yapısı

Dağ Yabanileri kuşkusuz ilkel, kabileye dayalı sosyal bir yapıya sahiptir. Küçük Dağ Yabanisi kabilelerine vahşi doğada sık sık rastlanır. Görünüşe göre kabileyi büyük, geniş bir aileye benzer olarak düşünüyorlar.

Dağ Yabanisi kabilelerindeki en güçlü figür Şamandır. Yapılan kapsamlı saha araştırmaları, Şamanın kabilenin en eski üyesi olduğunu ve bir ailenin ebeveynine benzer bir rol üstlendiğini doğrulamaktadır; deneyimine göre önemli işleri yönetir ve politik kararlar alır. Ayrıca Şamanlar, element yeteneklerini kullanarak kabilelerinin koruyucusu olarak hareket eder. Diğer kabile üyelerinden farklı görünüşleriyle ayırt edilebilir. Boynuzlu, gülen yüzlü bir maske takar ve elinde ilkel bir Şaman değneği taşır. Bir başka ayırt edici özelliği ise kendi kendine ilahi veya efsunlu sözler söylerken duyulabilmesidir.

Kabilede statüler söz konusu olduğunda, yaş her zaman belirleyici bir faktör değildir. Bazı kabilelerde Şamanlar üstün dövüş becerilerine sahip, fiziksel olarak daha güçlü olan Dağ Yabanileri tarafından yerlerinden edilir. Bu tür liderlere sahip kabileler daha saldırgan olma eğilimindedir. Bu kabilelerin reisleri iri vücutları ve boynuzlu, gösterişli maskeleriyle kolaylıkla ayırt edilebilir.

İletişim olanaklarının sınırlı olması ile birlikte Dağ Yabanilerinin yabancı düşmanlığı, kaynakların kabileler içindeki dağılımı konusunda özel araştırmalar yürütülmesini neredeyse imkansız kılmaktadır. Yine de Favonius Şövalyelerinin devriye raporlarına göre, kaynaklar genellikle "herkesin ihtiyacına göre" paylaşılmaktadır. Tüm kabile üyeleri hem toplayıcı hem de askerdir ama savaşmayı diğerlerinden daha önemli gören bazıları, savaş alanlarında deneyimli güçlü savaşçılara dönüşür. Kabile elverişsiz bir ortamda yeterince uzun bir süre kalırsa, bu güçlü savaşçılar en saygın liderler olacaktır.

İlginç bir şekilde Dağ Yabanileri düşük zekalarına ve ilkel sosyal yapılarına rağmen, elementleri kontrol etme konusunda eşsiz bir yeteneğe sahiptir. Bu yetenek en çok Şamanlarda kendini gösterir. İnsanlar elementleri kontrol edebilmek için Önseziye ihtiyaç duyar. Bu nedenle Dağ Yabanilerinin Önseziye sahip olmadan elementleri kontrol edebilme yetenekleri, daha fazla araştırma ve analiz gerektiren bir konudur.