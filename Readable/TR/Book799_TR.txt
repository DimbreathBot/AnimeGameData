... Onu muhafaza etmek adına elimden gelen tek yöntem buydu... Peki ya onu muhafaza etmek mümkün değilse? Çok korkuyorum... Bu durum Tırtıl meselesiyle aynı değil, biliyorum ama... Hayır, hayır. Sakin olmam lazım. Rene şu anda hiç olmadığı kadar yardıma muhtaç, ona yardım etmeliyim... Böyle bir durumda onun yapacağı en mantıklı hareket ne olurdu bir düşüneyim... Her şeyden önce Derneğin çökmemesi için onun bu halini diğerlerine açık etmemem lazım... Bu sırrı ne kadar tutabilirim bilmiyorum ama makul bir bahane bulmalıyım... En azından Gestalt Kulesi inşa edilene kadar dayanmam lazım...

... Bana her zaman anlattığı şeylerle şimdiki hali arasındaki tezat yüreğimi paramparça ediyor... Yine de pes etmek yok tabii, hâlâ bir umut olmalı. Araştırmalarımıza göre Müdür Lyris'in özünü... Daha fazla parçalayabilir ve saflaştırabilirsek... Belki de o kadim zamanlardan kalma devlerde kullanılan prensipler sayesinde... Üstelik her şey yolunda giderse Tırtıl'ı da iyileştirebiliriz...

... Ann yüzünde kederli bir ifadeyle buradan ayrıldı. Kendime hakim olmam gerekirdi ama ona ne cevap vereceğimi bilemedim, onu kandırmaya da dilim varmadı. Alain bizi terk etti zaten, bir de Ann'i kaybetmek istemiyorum... Yine de Rene'yi eski haline döndürebilirsem eminim o da Alain de... 

... Ufacık bir çözüm kırıntısına muhtaç halde verileri yorumluyor ve bulgularımı Rene ile paylaşıyorum. Hâlâ ondan bir yanıt alamadım ama vereceği cevabı kafamda net bir şekilde canlandırabiliyorum. Yol yordamsız çalıştıkları, el altından iş çevirip temel ilkeleri yok saydıkları, önünü arkasını düşünmeden her tekniğe balıklama atladıkları için... Başka amaçlar uğruna simya evrelerini tersine çevirdikleri için Universitas Magistrorum'u eleştirirdi kesin...

...

... Kişiliğin o parçasını başarılı bir şekilde çıkardım ve en azından Bölgelerin içine koyabildim... Ezeli sular ile arasındaki bağlantı... Araştırma notlarını kendimden geçmişçesine kağıda döktüm adeta... Zamanı geldiğinde Rene gözlerine inanamayacak...

... Başkalarının önünde özgüvenli bir tavır takınmaya alıştım artık. Dernekteki kimse de bir şeyden kuşkulanmıyor gibi (belki de artık kuşkulanmaya cüret edemiyorlardır) ama ne yalan söyleyeyim, bu durum beni biraz hayal kırıklığına uğratmadı değil...

... Gizli bir tarikata katılan "R" adlı Khaenri'ahlı bir simyager olduğundan bahsediliyor. Elimize geçen bölük pörçük kayıtlara göre önemli ilerlemeler kaydetmiş biri. Ne var ki bizim sahip olduğumuz malzemeler oldukça kısıtlı... Rene iyileşmezse Dernek dağılmaya yüz tutmuş demektir. Ayrıca hadi hepimiz yanılıyorsak? Ya devasa canavarlar da kopmayı bekleyen bir kıyamet de yoksa? Acaba daha sonra tıpkı benim şu an yaptığım gibi geride bıraktığımız izleri araştıracak birileri çıkar mı?

... Bu fikrin önce başka biri üzerinde denenmesi gerekiyor. Bu da demek oluyor ki...
... Maalesef bu işin başka bir yolu, çaresi yok artık...

...

... Bazı kişilerin kendi aralarında gevezelik ettiğine dair birtakım raporlar aldım... Bu meseleye nasıl yaklaşacağımı çözmem lazım... Eh, araştırmamıza katkıda bulunuyorlarmış gibi düşünebiliriz bunu sanırım. Sonuçta Rene'ye sadıklar ve bizim düşmanımız değiller. Bu bilgiler Rene'ye yardım etmemi sağlayabilir, hatta bizzat Rene'nin işine bile yarayabilir...

... Bu şekilde ortaya çıkan bilinçli yaratık... Büyük umut vadediyor. Sonunda doğru yaklaşımı buldum galiba...
... Gümüş, parlak bir çanağın içine yerleştirdim. Onlara hem dili hem de doğa felsefesini öğrettim...
... Onlara resim yapmayı öğretmeye karar verdim. Böylece yeni edindikleri bu protez uzuvları kullanmaya başlayabilirler...
... Neredeyse aynı kişiliği yaratabildim... Çözünmüş ve dağılmış bir halde. Baktıkça bir hüzün kaplıyor içimi fakat inanıyorum ki...

... Bu sayede formunu güçlendirebilirim... 32 gün sürdü...

...

... Sonunda hayatta kalanlar, ilkel bir insan suretindeki değişken yapılı su damlaları oldu. Yalnızca o kılıca ve Lyris'in tabiatına bel bağlamanın yetersiz kaldığı aşikar... Tırtıl'ın kalıntılarını da göz önünde bulundurdum tabii. Aklıma birtakım fikirler geldi diyelim...

... Bunlarla ve Tırtıl'dan geriye kalanlarla birlikte... Alain'in bana verdiği cep saati de Rene'nin bedenini yeniden yaratma sürecinde bir temel taşı vazifesi görecek. Rene'yle beraber geçirdiğim zamanları hatırlattığı için bu saate kıymaya gönlüm bir türlü elvermemişti. Hâlâ o yuvarlak harabelerin içinde rüya görmeye devam edenlere kıyasla çok şanslıydık... Yaptığım tasarıma göre Rene'yi yeniden yaratmak mümkün olmalı...

...

... Ona bir isim verdim. Geriye yalnızca yerleştirmesi kaldı...
Önceki iki başarısızlığını artık hatırlamayacak çünkü bu sorunlar, yükselişe giden yolda ilerlerken önüne taş koyabilirdi. O, bizim idealimizdeki Nergis Haçı olacak. Güneşin altında uzayan zarif gölgesiyle, bir kez daha büyük adımlar atarak önümden yürüyecek. Alain'in ve Ann'in de kendilerini ait hissedeceği yeni bir geleceğe elimizle şekil verirken o, bizlere rehberlik edecek...

... Onlardan geriye kalanları da başka deneyler için kullanabiliriz. Örneğin, bazılarını aklını yitiren bireylere nakletmek mümkün olabilir...