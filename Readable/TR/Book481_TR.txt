(Bu Dikili Taşın çevresi altın varaklarla süslenmiş. Ancak saygın bir millet arkasında böyle bir yadigarı bırakmış olabilir.)
Muzaffar Dey bir keresinde, Kral Saleb Dowleh'in trajedisiyle birlikte baş gösteren iktidar boşluğu yeniden tekrarlanmasın diye, Yeşil Lord Zumurud'a ardında bir nar ağacının meyveleri kadar mirasçı bırakmasını söylemişti.

Bu yüzden Yeşil Lord'un 99 oğlu ve kızı vardı ve bu topraklarda onun kadar büyük bir servete sahip olan başka bir krallık yoktu.
Bunların elli tanesi prensti, her biri altın bir taç takardı ve hepsi de bir aslan kadar cesurdu. İçlerinden en bilgesi, bir dev kadar endamı olan Muzzudin'di. Yeşil Lord'un büyük rüyasını gerçekleştirmek adına o ve aynı anadan olma eşit derecede güçlü kardeşi Badanah, kılıç ve sabanla kölelerini önlerine katarak çölde ağaç diktiler ve çorak toprağı gür bir ormana çevirdiler.
Diğer 49'u ise prensesti, her biri çiçekler kadar güzeldi ve hepsi de yeşil yapraklardan yapılma bir taç takardı. Prensesler sarmaşıklar kadar nazik ve zarif görünsünler diye, ne zaman taçlarındaki bir yaprak solsa, bir hizmetkar hemen yeni bir tanesini koparır ve solmuş olanla değiştirirdi. Bu prenseslerin içinde en güzeli, burnu kum tepeleri kadar yüksek, saçları orman kadar gür olan Hanzada Sultan idi. Gerçekten de yüzü ay ışığının görkeminden esinlenilmiş gibiydi.

Al-Ahmar'ın kendi yönetimindeki soylular gibi konuşmaları yetenekli ve zarifti, sıradan hizmetçiler bu konuşmaları asla anlayamazlardı. Bu nedenle, yalnızca en sadık hizmetkarların oğulları ve kızları onlara hizmet edebilirdi.
Yeşil Lord'un çocukları diyarda tanrılar gibi yürüdüler ve Yeşil Lord'un krallığı, tıpkı Kral Deshret'in Anıt Mezarı gibi sağlam ve yok edilemezdi.