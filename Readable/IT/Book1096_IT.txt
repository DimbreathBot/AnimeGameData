All'attenzione di...

Beh, non so nemmeno a chi scrivere. Forse dovrei indirizzare questa lettera a me stesso. Per dimostrare che, prima che questa terra e i suoi abomini mi divorassero completamente, la mia mente patetica e fragile era ancora la mia, sebbene per un breve momento.

Mi chiamo Pyotr Dmitriyevich Orlov. Faccio parte della 6ª Compagnia, sono stato assegnato a Nod-Krai per servire Snezhnaya e la sua Tsaritsa. Sono il secondo figlio di Dmitriy Sergeyevich Orlov e Yevfrosinya Ivanovna Orlova. Non mi vergogno delle mie origini. La mia intera compagnia è stata distrutta. Solo il soldato semplice E. Smirnova è riuscita a fuggire dalla valle, sacrificando la vita del furiere A. Volkov per inviare una richiesta di soccorso all'Istituto di Progettazione... da parte dei morti. Se stai leggendo questo messaggio, ti prego di consegnarlo ai miei superiori. Informali che il soldato semplice E. Smirnova non è una disertrice, né è mai stata complice della calamità che ci ha colpiti.

A. Z. Karnatsky e V. A. Preobrazhensky... È stato il loro ignobile esperimento a causare la catastrofe. Sono deceduti. Che Sua Maestà possa maledire le loro morti, che non possano mai riposare nei campi di neve immacolati. Non so quale blasfemia abbiano commesso, né desidero saperlo. Quel... "colore" ha divorato tutto. Non è rimasto nulla. Nulla. Prima erano in quelle dannate rocce. Sì, quelle rocce detestabili. Quelle rocce detestabili che sono cadute dalla luna. Karnatsky e Preobrazhensky le hanno risvegliate una a una... (seguono diverse volgarità ignobili a malapena leggibili). Non so cosa vogliano. Sono qui. Adorata Paraskeviya, Parashka mia, ti prego di perdonare tuo fratello maggiore. Maestà, mi perdoni per tutto... Stanno arrivando. Salvatemi. Stanno arrivando. Non voglio morire Non voglio morire nonvoglio morirenonvogliomorirenonvogliomorirenonvogliomorirenonvogliomorirenonvoglio
