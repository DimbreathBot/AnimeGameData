Alla Santissima e Venerabile Lady Lovia,
scrivo questa lettera per raccontarle del tragico evento verificatosi di recente. Avevo provveduto a evocare la fanciulla esattamente come da lei ordinatomi; tuttavia, quella povera, meravigliosa ragazza non è stata in grado di comprendere la gentilezza dietro al suo gesto, e si è tolta la vita seduta stante. Tutto ciò che posso fare è offrire le mie preghiere per questa tremenda e irreparabile perdita. Prego affinché la misericordia della divinità da lei rappresentata possa lenire il suo dolore e impedire al suo nobile cuore di spezzarsi.
Riguardo al "Mulino Sampo" menzionato nella sua ultima lettera, le sono immensamente grato per la franchezza e la fiducia che ha deciso di accordarmi. Al pari di lei, ci sono ancora molte cose riguardo al funzionamento della sacra reliquia che sfuggono alla mia comprensione; tuttavia, su questo argomento siamo entrambi concordi: è necessario trovare un modo alternativo per risvegliare la SAMPO e forgiare un paradiso, un Elisio d'intramontabile prosperità per la gente di Nod-Krai, e in special modo per la nobile stirpe di cui lei fa parte. A partire da ora, dedicherò la mia intera esistenza a svelare i segreti che si celano all'interno di quel dispositivo.
In quanto alle rimanenti questioni, sia frivole che non, spero di poterne discuterne in dettaglio con lei nell'immediato futuro. Fino ad allora, la prego di accettare questi umili doni come segno della mia stima e come gesto di condoglianze per la perdita che ha colpito la sua famiglia. Ci tengo affinché lei sappia che nutro la massima stima per la sua nobile figura: perfino alla corte dello Tsar Belyi, si è rivelato assai arduo incontrare una donna altrettanto lungimirante, devota a un ideale superiore e al benessere della nazione e della propria gente. Le nostre posizioni, i nostri interessi e le nostre aspirazioni sono in perfetta sintonia, e fremo all'idea di poter collaborare ancora con lei.
Il suo fedele amico e alleato,
Rotwang