
แม้แต่ในดินแดนอันอุดมสมบูรณ์ที่ซึ่งการต่อสู้ ได้รับความนิยมถึงขีดสุด ก็ยังมีคนที่สนใจเพียงแค่ความรู้และหนังสืออยู่
เช่น เจ้าคนที่อ้างตัวว่าเป็นประธานสมาคมวิจัยมรดกแห่ง Saurian ที่วัน ๆ เอาแต่ถือม้วนผ้าทอหนา ๆ
หรือไม่ก็หมุนกลไกลึกลับที่ไม่รู้ได้มาจากไหนเล่น เพื่อพิสูจน์ว่าการวิจัยของตนไม่ได้ไร้ประโยชน์
เขายังสร้างเครื่องใช้บางอย่างขึ้นมาด้วย ว่ากันว่าถ้วยกรงเล็บสัตว์รูปทรงประหลาดนี้ เป็นผลงานที่เขาภูมิใจมากที่สุด

ตอนนั้นเขายังไม่รู้ว่า การวิจัยที่ไร้ประโยชน์เป็นสิ่งที่ฟุ่มเฟือยขนาดไหน
เมื่อบ้านถูกฝันร้ายสีดำกลืนกิน ม้วนผ้าที่หามาอย่างยากลำบากก็ถูกเพลิงสงครามเผาไหม้ไปด้วย
วิถีชีวิตที่คุ้นชินมานานพังทลายลงอย่างฉับพลัน ราวกับตื่นขึ้นจากห้วงฝันอันเงียบสงบในยามบ่าย
โชคชะตาผลักไสให้เขาต้องเดินบนเส้นทางอื่น และเขาเองก็ไม่มีทางเลือกอื่นอีกแล้ว

เขาเคยอ่านเจอจากม้วนผ้าที่เก่าแก่ที่สุดว่า ในโบราณสถานที่เหล่ามังกรโบราณทิ้งไว้นั้น มีอาวุธที่สามารถต่อกรกับปีศาจร้ายได้
เพื่อไม่ให้สหายร่วมรบต้องตายอย่างสูญเปล่า เขาจึงละทิ้งงานวิจัยในอดีต และทุ่มเทชีวิตที่เหลือให้กับงานใหม่
เครื่องจักรที่ถูกขุดขึ้นมาจากซากปรักหักพัง ได้รับการปรับแต่งใหม่ และกลายเป็นผู้ช่วยของเหล่านักรบ
อาจเพราะความรู้ที่สั่งสมมานาน หรือไม่ก็เพราะมีนักปราชญ์คอยชี้แนะอยู่เบื้องหลัง การก่อสร้างจึงเป็นไปอย่างราบรื่นจนน่าเหลือเชื่อ
จนกระทั่งในที่สุด ณ ส่วนลึกของเมืองโบราณที่ถูกทิ้งร้างแห่งหนึ่ง ความลับ หรืออาจจะเป็นคำสาปที่ถูกซ่อนมานานนับพันปี ก็ถูกเขาค้นพบ

ตำนานเล่าว่าราชาอสรพิษผู้ปกครอง Ochkanatlan ในสมัยโบราณ เคยสร้างเรือลอยฟ้าลำหนึ่งขึ้นมา
ในเรือลำนั้น มีสมบัติลับที่สามารถขับไล่ Abyss ให้ออกไปจากโลกนี้ได้อย่างสิ้นเชิง
ตำนานนี้จึงกลายเป็นสิ่งประโลมใจ ให้ผู้คนในยุคสมัยอันสิ้นหวังนี้ สามารถใช้ชีวิตอยู่ต่อไปได้
ขณะเดียวกัน มันยังดึงดูดให้นักผจญภัยจำนวนนับไม่ถ้วน เริ่มต้นการเดินทางอันยาวนานเพื่อกอบกู้โลก

นักผจญภัยเหล่านั้นไม่เคยมีใครกลับมา นักวิชาการจึงตกเป็นเป้าโจมตีของผู้คน
แต่เขามั่นใจว่านั่นไม่ใช่เรื่องโกหก และเป็นความจริงที่เขาได้เห็นกับตาอย่างไม่ต้องสงสัย
บางทีอาจเพื่อพิสูจน์จุดนี้ หรืออาจเพียงเพื่อยุติทุกอย่าง
ในที่สุดนักวิชาการพเนจรก็เข้าร่วมทีมผจญภัย และมุ่งหน้าไปยังอาณาจักรบนเมฆแห่งนั้น