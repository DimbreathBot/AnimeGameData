
Nelle gallerie rotanti di Palazzo Zapolyarny, banchetti e danze sembravano non finire mai.
Le Fate nobili, amanti del lusso, consideravano la partecipazione ai banchetti come il loro dovere più importante.
Anche il cuore più duro poteva essere ammorbidito dal dolce sapore del buon vino...
E molte questioni di stato importanti, sia grandi che piccole, venivano sovente decise da coloro che erano leggermente brilli.

Il professor Rotwang, che i nobili nel privato chiamavano "monaco folle", aveva di recente iniziato a frequentare la corte con una certa assiduità.
Non solo perché grazie alla sua maestria alchemica e astrologica era diventato il preferito dello Tsar,
e nemmeno per via dei suoi enfatici aforismi che facevano immancabilmente ridere tutti i presenti nella stanza.
Ciò che aveva davvero colpito i nobili erano state le leggende che circolavano sul suo conto.

Si dice che, una volta, il granduca Photius, in preda all'invidia, tentò di sbarazzarsi di quella vipera molesta.
Sostituì il pregiatissimo Acquafuoco con un veleno letale... Ma, con sua grande sorpresa, dopo averlo bevuto, il buon professore sembrò non averne subito minimamente gli effetti.
Alla fine, lo stesso granduca s'inginocchiò davanti al monaco, diventandone finanche il suo seguace più devoto.

Un'altra leggenda narra che Filipov, il più abile tra le Fate nella trasformazione, accusò pubblicamente il professore di essere un truffatore.
Il monaco folle rispose alle accuse con un sorriso pacato. Poi, davanti agli occhi di tutti, evocò l'anima della moglie defunta di Filipov, che era apparsa nei sogni della Fata in lutto.
Queste storie divennero il tema preferito delle chiacchiere ai banchetti. Ma ogni volta che qualcuno cercava di confermarne la veridicità, il professore restava in silenzio.
Forse a nessuno interessava veramente se quelle storie fossero vere o meno. Esse esistevano al solo scopo d'intrattenere gli ospiti tra un canto e una danza.

Forse, agli occhi dei nobili, un forestiero senza legami con la comunità locale risultava più affidabile.
Naturalmente, sarebbe stato ancora meglio se avesse potuto aiutarli con qualche piccolo grattacapo.
Ma come avrebbero potuto i semplici attori di questa tragedia prevedere il tragico epilogo che stava per arrivare?