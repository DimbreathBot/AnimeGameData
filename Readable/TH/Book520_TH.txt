"แรกเริ่มสุด ชีวิตของทาสเป็นเรื่องเจ็บปวด เจ้าจะรู้สึกได้ถึงความต่ำต้อย ความยากเข็ญ ความรู้สึกราวกับเกียรติความเป็นมนุษย์ถูกรีดเค้นออกจากแขนขา หลั่งไหลออกจากหัวใจ ความรู้สึกเช่นนั้นจะทำให้เจ้าหนาวเหน็บ ทำให้เจ้าเจ็บปวด..."
"เจ้าอยากบ่นตัดพ้อ อยากต่อต้าน ทว่ามือเท้าที่อาบด้วยเลือดและแส้ติดหนามเหล่านั้นทำให้เจ้าอ่อนล้า ทำให้เจ้าเงียบลง... เจ้าอยากมีชีวิตต่อ เจ้าเกรงกลัวความตาย..."
"ดังนั้น เจ้าจึงกลายเป็นคนขลาดกลัวและเชื่อฟัง เจ้ายังคงเฝ้าฝันถึงอิสระ แต่อิสระนั่นนำเจ้าไปสู่เวทีตลาดค้าทาส นำเจ้าไปสู่ภาพที่ไม่เคยเห็น นั่นคือกระดานประมูลที่เปลี่ยนแปลงตามเสียงเสนอราคาไม่หยุดหย่อน"
"นายท่านผู้โหดเหี้ยมสั่งเจ้าให้แสดงเรือนร่าง และแสดงความสามารถของตนต่อธารกำนัล เจ้าทำสุดความสามารถท่ามกลางคลื่นแห่งความอับอาย เพียงเพราะจะได้ไม่กลับไปเป็นเดรัจฉานที่ต้องรุมทึ้งเศษซากอาหารในกรงอีกต่อไป..."
