10 Moralık Esrarengiz Hikayeler! Usta Hırsız Reed Miller ve Sampo Değirmeni (Üç Aylık Lüks Baskı)

(Bu ucuz ve eğlenceli hikaye serileri Nasha Kasabası'nda çok popüler ve her baskı sadece 10 Mora. Muhtemelen, usta hırsız Reed Miller'ın vali sarayından Donuk Ayın yadigarı olan Sampo Değirmenini çalma girişimini anlatıyor. Gelgelelim hikaye, okurluğu artırmak adına daha ziyade Miller'ın kalbini kazanmaya çalışan genç kadınlara yoğunlaşıyor.)

...

Bölüm IV
Avcı bir şahin kadar tehlikeli olan güzel Oynak Kuyruk ortaya çıktı! Ay ışığının altında, usta hırsız Reed Miller'a yaklaşıyor... Peki amacı ne?

"O güzelim hanımları bırakıp gece manzarasını mı seyretmeye geldin? Gerçekten de düşüncesiz bir adamsın hayatım."

O yumuşak ses, Liyue'nin en kaliteli ipekleri gibi pürüzsüz olsa da bir Sumeru Gülünün dikenleri kadar keskin bir zalimlik barındırıyor içinde. Reed Miller, o sesi çok iyi tanıdığından arkasını dönmüyor.

Zarif bir figür, kedi gibi sessizce Miller'ın arkasında beliriyor. Yirmili yaşlarında genç bir kadın... Uzun eflatun saçları, narin omuzlarına ve boynuna dökülüyor. Üzerinde, ay ışığıyla yıkanmış gibi duran gümüş rengi, hatlarını belli eden şık bir gece elbisesi var. Ancak tüm bu zarafetin ardında, kahverengiye çalan kızıl gözlerindeki alaycılığı gizleyemiyor.

Oynak Kuyruk, ya da Miller gibi ona yakın olanların taktığı isimle "A"... Nod-Krai'da yeteneği ve namı en efsanevi hırsızları dahi geride bırakan o meşhur fettan kadın. Gözüne kestirdiği hiçbir hazine ondan kurtulamaz, canı sıkılınca da o hazineleri ya sokaklardaki fakirlere dağıtır ya da denize fırlatır. Bugüne kadar sayısız erkek onun ilgisini çekmek için çabaladı, lakin o sadece bu adamların içten duygularıyla oynamakla yetindi ve hiçbirine zerre ilgi göstermedi...

Oynak Kuyruk'un çalamadığı tek hazine, usta hırsız Reed Miller'ın kalbi oldu. İşte imkansız görünen bu hedef, onun bu yakışıklı ve gizemli adama olan takıntısını körüklüyor ve onun kalbini sadece kendine ait kılmak için akla gelebilecek her türlü numarayı ve taktiği deniyor.

"Pahalı parfüm ve ucuz ihtiras kokusu alıyorum Oynak Kuyruk."

Hafif bir gülümsemeyle hırsızın yanına usulca yaklaşıyor ve fark ettirmeden ona doğru sokuluyor.

"Başka bir erkeğin hediyesiydi. Kıskandın mı yoksa?" İpek eldivenli eliyle adamın koluna dokunuyor. "Ben yalnızca aşırı özgüven kokusu alıyorum Reed. Sampo Değirmeninde gözün var, bundan eminim. Ama bunu biraz... Fazla açık etmedin mi sence de?"

"Haklısın. Benim asıl hedefim, Donuk Ayın Çocuklarından çalınan Değirmen ve valinin haksızca ele geçirdiği diğer hazineler." Miller'ın bakışları nihayet Oynak Kuyruk'unkiyle kesiştiğinde kadın vücudunda engel olamadığı bir titreme hissedip yanakları kızarıyor, ancak bu durumu zoraki bir gülümsemeyle örtbas etmeye çalışıyor. "Bu gece burası benim sahnem. Kendine başka bir sahne bulsan iyi edersin."

"Saçmalık." Kadın iyice yaklaşıyor, dudakları arasında sadece bir nefeslik mesafe kalıyor. "Bu sahne ikimize de yeter. Ama sahne ışıkları... Yalnızca bir kişiyi aydınlatır. Değirmeni senden önce alacağım hayatım. Ama olur da beni memnun edersen... Belki uzaktan seyretmene izin verebilirim."

Çın!

Oynak Kuyruk daha sözlerini bitirmeden sinsi görünümlü ince bir hançer çıkarıyor. Miller'ın bu anlamsız ve tehlikeli görünen saldırıyı engelleyeceğini bilip bundan keyif alıyor adeta. Beklediği gibi Miller kolunu kaldırıp zırhlı eldiveniyle hançeri durduruyor. Kısa bir an için metalin metale çarpma sesi duyuluyor.

"Yine her zamanki gibi pervasızsın Oynak Kuyruk. Ama gün gelir, bunun bedelini ödersin."

"Hah. Pervasızlık yalnızca güzel kadınlara verilmiş bir ayrıcalıktır. Eğer hoşuna gitmiyorsa sevgilim, belki o bedeli sen ödetirsin bana."

Ay ışığı esintisi gibi geriye iki adım atıp adamı oyunbaz bir şekilde öpüyor. Ardından kulenin altındaki karanlığa atlıyor. Geriye sadece gecenin soğuğunda bıraktığı pahalı parfümünün kokusu kalıyor.

(Kitabın orta kısmı yırtılmış, belki de okumak dışında bir amaca hizmet etmiştir...)

Bölüm XVII
Vali, Sampo Değirmeninin çalınmasına ateş püskürtürken Snezhnaya'dan bir grup dedektif aniden içeri giriyor... Ve valiyi prangaya vuruyor! Neler oluyor böyle?

"Ha! Ekselansları, Reed Miller'ın kim olduğunu unuttuğunuza göre öfkeli olmalısınız. Onun sadece aşağılık bir hırsız olmadığını, aynı zamanda herhangi bir erkeğe, kadına hatta çocuğa dönüşebilen inanılmaz yetenekli bir kılık değiştirme ustası olduğu nasıl çıktı aklınızdan?"

"S-Sen... Bu imkansız! Saçmalık... Eğer Leonov'un kılığına girdiysen bu durumda Opriçniklerin de kesinlikle..."

Dedektif Leonov kılığındaki adam gülüyor, sonra da prangalı valinin etrafında iki kez dönerek onun bu şaşkın "çıkarımlarıyla" açıkça alay ediyor.

"Opriçnikler mi? Sizi bağlayıp burayı mühürleyen adamları mı diyorsunuz? Onlar benim adamlarım. Opriçnik kılığına girmelerini ben istedim, sizin adamlarınız da sorgusuz sualsiz inandı. Şaşırdınız mı Vali Bey? Snezhnaya askerlerinin gerek gerçek üstlerinin gerek zeki taklitçilerin emirlerini nasıl körü körüne uyguladıklarını unuttunuz mu yoksa? Şu anda biz bunları konuşurken Donuk Ayın Çocuklarının hazinesi, kutsal leydilerine güvenli bir şekilde teslim edildi bile. Tabii Çar'a meydan okuyup Donuk Ayın Çocuklarına savaş açma riskini alıyorsanız başka ama şunu bilin ki Sampo Değirmenini geri almak artık mümkün değil."

"Sen... Seni aşağılık sahtekar! Lanet olası hırsız! Değirmeni çalmanı hoş görebilirdim ama kişisel koleksiyonumu yağmalamana gerek var mıydı?"

"Fark eder mi ki? Size ait olduğunu iddia ettiğiniz hazineler ve topraklar da burada yaşayan gariplerden çalınmadı mı?" Adamın tavırları, yüzü kıpkırmızı olmuş valinin aksine son derece sakin görünüyor. "Halkı soyan bir haydutla onları ezen bir vali arasında fark görmüyorum. Özgürlüğümüzü ancak bu şekilde savunabiliriz, zira bunu bizden başka yapacak birisi yok. Ama şunu bilin ki bunların hiçbirini kendim için almıyorum. Tüm hazineler gerçek sahiplerine geri verilecek. Tek bir parçaya bile elimi sürmeyeceğim."

Odanın diğer tarafında dedektif kılığında duran Oynak Kuyruk, valinin duyamayacağı şekilde hafifçe iç geçiriyor.

"Tanrım, bu adam tam bir umutsuz vaka. Donuk Ayın en değerli hazinelerini elinde tutmasına rağmen hiçbirinde gözü olmadığını söylüyor..."

Oynak Kuyruk'un sözleri Gölge Gelincik'i şaşkına çeviriyor ve bir anlığına dikkatini odanın ortasında bağlı halde duran üvey babasından uzaklaştırıyor.

"N-Ne zaman? Bay Reed Miller, Sampo Değirmenini kutsal leydiye vermiş olmalı. Bir dakika, biz bakmıyorken gizlice sahtesiyle değiştirmemiştir, değil mi?"

"Hâlâ anlamıyorsun, değil mi? İşte sizin gibi genç kadınları tam da böyle kandırıyor." Kadın dramatik bir şekilde iç çekiyor. "Onun kendisi için çaldığı şey aslında Donuk Ayın kızının kalbi."