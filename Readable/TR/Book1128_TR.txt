Efsaneye göre bir zamanlar usta hırsızın şarap kadehinde dünyanın en iyi şarabı varmış. Bir başka efsaneye göre kadehte dünyanın en kirli, en acı içkisi varmış, bir başkasına göreyse sokaklardan toplanan gözyaşları.
Siyah kanlı yağmurun giderek korkutucu bir efsaneye dönüştüğü bir zamandı bu, Meşale Ustası Snezhnaya'nın yeni hanımına gidip uç diyarlar için af dilemişti.

Belki de Çariçe'nin merhametine duyduğu minnetten dolayıydı fakat usta hırsız, güçten düşmüş soyluların servetlerinin peşine düşmeyi bırakmıştı.
Onun yerine sayısız kimliğe bürünerek insanların kederini şarkılarla ve şarapla dindirmeye çalıştı.
Bir efsaneye göre gümüş maskesini çıkaran usta hırsızın çehresi bir Karlar Diyarı Feyi kadar güzeldi.
Dolayısıyla soyluların ziyafetlerinde çabasız bir zarafetle dolaşabiliyor fakat aynı zamanda halkın arasında da kolayca gezebiliyordu.
Karşılaştığı birbirinden boş ve önemsiz iki insan türüne de aynı etkileyici efsaneyi anlatıyordu.

"Şarabın özgürce aktığı bu günler için bir şarkı söyleyin sevgili Feylerim!"
"Çürümeye mahkum taç için söyleyin, ölümsüz hırsızların anısına söyleyin şarkılarınızı."
"Dünyanın bütün gözyaşını ve kederini alıp götürün ve alaycı bir gülümsemeyle tanrılara bir buse kondurun."
"Zevk için değil, iktidar için de değil, bir aşığın parlak neşesi için."

Olağanüstü hırsızın öyküleri, aşıkların aralarındaki fısıltılarından sarhoşların gürültülü lakırtılarına kadar herkesi büyülemişti.
Böylece efsane büyüdü, şarkıcı ve şarkının konusu karışarak tek bir bilmeceye dönüştü ve yorgun gecelerde şairden şaire aktarıldı.