เจ้าหญิง Marcotte

ในอดีตอันไม่นานนัก พืชและสัตว์ต่างมีอาณาจักรเป็นของตัวเอง
ในอาณาจักรของ Marcotte มีเจ้าหญิงผมยาวสีชมพูคนหนึ่ง ในตำนานเล่าว่าเธอถือกำเนิดขึ้นท่ามกลางก้ามปู แต่ยังคงเป็นเมล็ดแข็งอยู่ตลอดโดยไม่หยั่งรากอ่อนลงไปที่ใดเลย
"ลูกสาวสุดที่รักของพ่อ ลูกรักที่พ่อหวงแหนที่สุด เหตุใดจึงไม่เลือกชีวิตที่มั่นคงและสูงส่ง เหตุใดจึงชะลอเส้นทางการเติบโตออกไปเช่นนี้" องค์ราชา Marcotte เอ่ยถามอย่างเป็นกังวล
"ท่านพ่อ ท่านพ่ออย่าเป็นกังวลไปเลย! ลูกเกิดมาในก้ามปู ก้ามปูนี้เปรียบเสมือนเรือธงของลูก ชะตากรรมของลูกไม่ใช่การหยั่งรากลงในผืนดินธรรมดา และเติบโตเป็นดอกไม้อันงดงาม แต่เป็นการพิชิตผืนสมุทร และก้าวไปสู่โลกแห่งใหม่ในอุดมคติ!"
องค์ราชาตกใจกับคำพูดของเจ้าหญิง อย่างไรเสีย ตัวเขาก็เป็นเพียงดอกไม้ที่อ่อนแอเท่านั้น วันนี้เจ้าหญิงไม่พอใจกับดินที่อุดมสมบูรณ์และอ่อนนุ่มอีกต่อไป และหากพรุ่งนี้เธอปรารถนาที่จะปลูกมงกุฎดอกไม้ที่สูงส่งยิ่งกว่าองค์ราชาของตนเองล่ะ?
เหตุผลที่องค์ราชาคิดเช่นนี้ก็เพราะตัวเขาเองเป็นดอกไม้ที่บอบบางสวยงามเท่านั้น

ดังนั้นเขาจึงผนึกเจ้าหญิงและก้ามปูไว้ในกล่องทองคำอย่างแน่นหนา และซ่อนกล่องทองคำไว้ในกระจกแต่งตัวที่ทำจากน้ำบริสุทธิ์ จากนั้นจึงทิ้งกระจกแต่งตัวดังกล่าว ลงในทะเลสาบไพลินของอาณาจักร Pluie Lotus มีเพียงแต่การทำให้มารดาบงกชหัวเราะออกมาเท่านั้น จึงจะสามารถเปิดกล่องทองคำอันเศร้าโศก และเผยให้เรือนจำในนั้นปรากฏขึ้นทีละชั้นทีละชั้นได้... แต่ทุกคนต่างรู้ดีว่า Pluie Lotus คุ้นชินกับการร่ำไห้มานานเสียแล้ว

"เท่านี้ทุกอย่างก็เรียบร้อยแล้ว" องค์ราชาคิด "เท่านี้มงกุฎของข้าก็ปลอดภัยไร้กังวลแล้ว รอเพียงก็แต่ให้เวลาผ่านไป รอจนเปลือกหุ้มเมล็ดของลูกสาวสุดที่รักเต็มไปด้วยหุบเหว รอให้นางหมดความปรารถนาในการผจญภัยอันไร้ที่สิ้นสุด ถึงตอนนั้นนางจะต้องเผชิญกับการเติบโตอย่างเลี่ยงไม่ได้ในที่สุด..."

"ถึงตอนนั้น ลูกสาวที่แสนดีของข้าก็ต้องปฏิบัติตามกฎโชคชะตา เติบโตอย่างดีและแข็งแรงเหมือนกับข้า!"

แต่การถูกคุมขังอย่างยาวนานจะทำให้เจ้าหญิงผู้กล้าหาญยอมแพ้จริงหรือ? เพื่อที่จะเปิดกล่องทองคำ เจ้าหญิงได้ฝึกมุกตลกครั้งแล้วครั้งเล่า จนทำให้ก้ามปูหัวเราะคิกคัก และกล่องทองก็สั่นไหวไปตาม ๆ กัน แต่เท่านี้ยังไม่พอ
เห็นดังนั้น เจ้าหญิงจึงฝึกฝนละครตลกมากมายซ้ำแล้วซ้ำเล่า จนกระทั่งก้ามปูอดไม่ได้ที่จะเต้นรำไปกับเมล็ดพืช... ฮ่า แม้พวกมันจะไร้แขนไร้ขาก็ตาม! และจนสุดท้ายกล่องทองก็กลายเป็นโรงละครตลกขนาดใหญ่ แต่เท่านี้ก็ยังไม่พออยู่ดี
ดังนั้น เจ้าหญิงจึงตามหาวัตถุดิบต่าง ๆ หาวิธีเล่นตลกทุกรูปแบบจากในห้องขังของเธอ และล้อเลียนทุกสิ่งรอบตัวจนก้ามปูหัวเราะและร้องไห้ ร้องไห้และหัวเราะไปด้วยกันกับเธอ จน Pluie Lotus ที่ขี้แยก็ถูกความสนุกสนานของนางอดึงดูดเข้าไปด้วย และเผลอหัวเราะออกมาโดยไม่รู้ตัว ในที่สุดมารดาบงกชก็ระงับความอยากรู้ไว้ไม่อยู่ จึงอนุญาตให้เจ้าหญิงเมล็ดพันธุ์คนนี้มาพบตนได้
สิ่งที่ไม่คาดคิดก็คือ เมื่อมารดาบงกชเห็นเจ้าหญิง นางก็พลันหัวเราะออกมาในทันใด จากนั้นเสียงหัวเราะก็ดังขึ้นเรื่อย ๆ จนสั่นคลอนวังอันหนาวเย็นและสะท้านทั่วทั้งผืนทะเลสาบไพลิน
ดังนั้น เจ้าหญิง Marcotte จึงได้รับอิสรภาพของตัวเอง และที่สำคัญกว่านั้น นางยังได้รับความสามารถในการหัวเราะ และการนำความสุขมาสู่ผู้อื่น เมื่อต้องเผชิญกับความทุกข์ทรมานอันไม่มีที่สิ้นสุด
ด้วยเหตุนี้ เจ้าหญิง Marcotte ผู้ซึ่งข้ามคลื่นมหาสมุทรด้วยก้ามปูและไม่เคยหยั่งรากและเติบโต ก็ได้ล่องเรือไปยังบ้านในฝันอันห่างไกลของตัวเอง นับแต่นั้นเป็นต้นมา ตำนานของเรือธงก้ามปูก็แพร่สะพัดในทะเลมาอย่างยาวนาน