Arrivò un nuovo invito, stavolta per il padrone.
"Padron Baron, abbiamo sentito un gran parlare della sua pregiatissima gatta. Anch'io possiedo un gatto esotico e prezioso, pertanto gradirei approfondire la nostra conoscenza condividendo la comune passione per i felini. Sarebbe per me un onore e un piacere poterla ospitare presso la mia dimora e disquisire insieme in merito all'argomento.
Una carrozza verrà a prendere lei e la sua gatta all'orario stabilito. A presto, Lady von Frigga"
Grazie alla supervisione di Perroux, la gatta tricolore aveva corretto ogni singolo errore di ortografia.

Così, i gatti si misero al lavoro.
Molti gatti che avevano ricevuto l'assistenza dell'Agenzia accorsero in aiuto, portando tessuti di raso bianco, scatolette di dentice quasi scadute, bottiglie di vino... Il tutto per trasformare la sede dell'agenzia in un luogo dove celebrare le nozze.
Qualunque passante fosse incappato in quella zona sarebbe sbiancato di paura nel vedere così tanti gatti randagi aggirarsi tra le ombre della città.
La carrozza rotta era stata riparata e meravigliosamente decorata, al punto da sembrare uscita direttamente da una fiaba.
Coi suoi cuscini in piume di cigno e i campanellini che tintinnavano al vento per la gioia di ogni gattino, la carrozza arrivò alla scalinata d'ingresso del padrone.
"Prego, si accomodi, signore".
Perroux si rivolse rispettosamente al suo padrone chinando il capo, fingendo di essere il "cocchiere di Lady von Frigga".
Anche se indossava la maschera misteriosa da gatto, Perroux non riusciva a non agitarsi, pensando di combinare qualche pasticcio che avrebbe finito per rivelare l'intera messinscena.
Fortunatamente, il padrone aveva occhi solo per la lussuosa carrozza, al punto da dare perfino un sacchetto di Mora al "cocchiere". "Ecco, una piccola mancia per te!"

Lungo la strada, la carrozza si fermò a causa di un gruppo di gatti che attraversava la strada.
"Fate presto, devo passare!", sussurrò Perroux da sotto la maschera, temendo di fare tardi.
"Scusa, andiamo di fretta anche noi. Stiamo andando a un matrimonio!", risposero i gatti.
Quando la fila felina finì di attraversare, erano già arrivati all'Agenzia Gactotum.
"Oh! Questa è seta rara e costosa... E l'intera sala ne è coperta!" Il padrone era colmo di ammirazione per quello scenario.
"Il pasticcio di carne e verdure... è veramente ottimo, di certo opera di uno chef di un certo livello.
E ci sono così tanti gatti, qui! Sono stupefatto. Lady von Frigga è davvero premurosa. Immagino che ami davvero tanto il suo gatto esotico, così come io adoro la mia gatta a pelo lungo".
Il padrone tesseva lodi a non finire per la persona che lo aveva invitato.
"Che evento magnifico, vero? Prego, ne prenda un bicchiere! E un altro ancora!" La gatta tricolore alzò un calice di vino, invitando il padrone a berne ancora.
"Allora favorisco, grazie!"
Il padrone era di ottimo umore, oltre a essere brillo abbastanza da non rendersi conto che una gatta gli aveva appena rivolto la parola.