เรียกฉันว่า Poiret เถอะ หลายปีก่อน... อย่าสนใจเลยว่ามันผ่านมากี่ปีแล้ว... ตอนนั้นฉันสิ้นเนื้อประดาตัว และไม่เหลือห่วงอะไรที่นอกเมืองอีกแล้ว ดังนั้น ฉันจึงเดินทางมาที่นครว่าการ Fontaine และขอพึ่งพาอาของฉัน ผู้เป็นนักสืบชื่อดังที่รู้จักกันในชื่อ "คุณ Chesterton" แต่ไม่นึกไม่ฝันเลยว่า ภารกิจแรกที่เขามอบให้ฉันคือ การเป็นผู้ช่วยของเขา คอยไล่ตามจอมโจร Robben...

เดิมทีตอนใกล้เที่ยงคืนของนครว่าการ Fontaine ไม่น่าเงียบเหงาขนาดนี้ ทว่ายามนี้ บริเวณใกล้กับคฤหาสน์ของคุณ Pierre กลับมองไม่เห็นคนสัญจรบนท้องถนนเลย มีเพียงเสียงลมราตรีในฤดูใบไม้ร่วง ที่สะท้อนอยู่ใต้แสงจันทร์เย็นยะเยือกเหมือนเสียงพิณสะอื้น
ท่ามกลางเงามืด ตำรวจกับนักข่าวต่างก็จับจ้องไปยังคฤหาสน์ที่เปิดไฟสว่างไสวอยู่ไม่ไกล รอคอยการมาถึงของ "แขกผู้มีเกียรติ" บางคน
เช่นเดียวกับผู้เกี่ยวข้องทุกคน ฉันซ่อนตัวอยู่ในเงามืดของมุมเลี้ยวถนน การรอคอยเป็นเวลานาน ทำให้ฉันอดรู้สึกเบื่อไม่ได้...
"ผ่านไปนานขนาดนี้แล้ว Robben จะมาจริง ๆ เหรอ?"
แต่เห็นได้ชัดว่าคุณนักข่าวสาวจากหนังสือพิมพ์ The Steambird เห็นต่างในประโยคข้างต้น เธอเถียงกลับมาทันทีว่า...
"จะต้องมาแน่นอน! จอมโจร Robben ส่งจดหมายเตือนมาบอกแล้วว่า จะขโมยเข็มกลัดหินสายรุ้งอันนั้นไป... เขาไม่มีทางผิดคำพูดแน่! เพียงแต่ไม่รู้ว่า ครั้งนี้เขาจะแสดงตัวด้วยวิธีเท่ ๆ แบบไหนอีก..."
"อ๋อ? ถ้าพูดแบบนี้ งั้นคุณก็คิดว่าเขา..."
"นั่นมันแน่นอนอยู่แล้ว! ไม่ว่าใครก็ต้องชื่นชอบจอมโจร Robben ในตำนานกันอยู่แล้วมั้ย!"
ขณะที่คุณนักข่าวสาวกำลังแนะนำ "ผลงานยิ่งใหญ่" ทั้งหลายของจอมโจร Robben ให้ฉันฟัง เข็มนาฬิกาก็ได้ขยับชี้ไปที่ 0.00 น. อย่างเงียบงัน
ทันใดนั้นก็มีเสียงระเบิดดังขึ้นสนั่น แสงไฟทั้งหมดในคฤหาสน์ก็ดับลงพรึบ ยังไม่ทันที่สายตาของพวกเราจะคุ้นเคยกับความมืดที่มาโดยไม่ทันตั้งตัว แสงแสบตาก็สว่างวาบขึ้นจากหน้าต่างของคฤหาสน์อีกครั้ง กระทั่งท้องฟ้าราตรียังสว่างโร่ราวกับกลางวันในชั่วขณะ
บรรดาตำรวจที่สายตากลับมามองเห็นปกติต่างรีบกรูกันเข้าไป ฉันเองก็ตามเข้าไปกับหมู่คน และก้าวเข้าสู่ห้องเก็บสะสมของคฤหาสน์คุณ Pierre
บนแท่นวางว่างเปล่า เข็มกลัดหินสายรุ้งก็หายไปอย่างไร้ร่องรอย
เมื่อเผชิญหน้ากับความจริงที่ทิ่มแทงสายตา ไม่ว่าจะเป็นการสบถด้วยความโมโห หรือเสียงบ่นพึมพำด้วยความเจ็บใจ ต่างก็ดูไร้ซึ่งความหมาย เสียงจอแจของผู้คนที่ใกล้เข้ามาประสานเข้ากับเสียงระเบิดที่ยังหลงเหลือจนอึกทึก ฟังแล้วชวนปวดหัวชะมัด
ไม่มีอะไรที่ฉันสามารถทำได้เลย ฉันจึงได้แต่ทำตามที่คุณอาสั่งเอาไว้ แกล้งทำทีสำรวจสถานที่เกิดเหตุ จากนั้นก็เดินทางกลับบ้าน
ก่อนจะจากไป ฉันได้ยินเสียงชัตเตอร์ดังมาจากข้างหลัง และเสียงแสดงถึงความชื่นชมของคุณนักข่าวสาวที่ดูจะไร้จรรยาบรรณไปหน่อย...
"อ๊า...! นี่ก็เป็นอีกครั้งที่จอมโจร Robben ในตำนานได้ขโมยสมบัติของผู้ไร้ศีลธรรมไป! สมแล้วที่เป็นท่าน Robben ช่างเป็นการแสดงที่สมบูรณ์แบบอะไรขนาดนี้!"