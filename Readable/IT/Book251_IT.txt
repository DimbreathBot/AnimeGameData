Il terreno del Villaggio di Asada aveva la forma di una falce di luna.
Shinkurou l'aveva notato la prima volta in cui aveva messo piede nella palude.
Se fosse riuscito a radunare un numero sufficiente di abitanti per preparare un'imboscata sulla catena montuosa, proteggendosi grazie alla conformazione del terreno e attaccando da un punto sopraelevato, sconfiggere il nemico sarebbe stato facile. Soprattutto perché i banditi sarebbero stati provati dal viaggio. Inoltre, gli abitanti del villaggio superavano in numero i banditi, quindi sarebbe stato facile circondarli.

Ma l'ostacolo più grande a questo piano erano gli abitanti stessi. Era necessario un piccolo gruppo di bersagli facili per attirare i banditi nella valle, ma dopo essere stati a lungo soggetti a un dominio dispotico e aver continuato poi a soffrire a causa della tirannica ed estorsiva tassazione imposta dall'attuale Shogunato, il desiderio egoista dell'autoconservazione era profondamente radicato in quelle povere anime. Come avrebbe potuto convincere qualcuno a fare da esca e sacrificarsi per il bene di qualcun altro?

Vi era poi anche un altro problema. In tempo di guerra, un esercito di samurai che si fosse trovato in questa situazione avrebbe di sicuro usato il fuoco per rendere più efficace la propria imboscata. Il vento della montagna avrebbe diffuso in fretta il fuoco, intrappolando il nemico nella valle e infliggendogli danni devastanti.
Ma questa era una comunità agricola che desiderava proteggere la propria terra e il proprio villaggio. Non sarebbe mai riuscito a convincerli che dare fuoco alle case e alle riserve di grano sarebbe stata una buona idea... Era perfettamente comprensibile, certo, ma c'era il fatto che li avrebbe attesi un destino ancora più gramo se non fossero riusciti a sbarazzarsi dei banditi.

Shinkurou si sedette in silenzio e continuò a riflettere su tale dilemma.