...
Ho seguito la carovana fino all'Isola di Hiisi. Gli abitanti si fanno chiamare "Eredi della Luna gelata". Secondo Danil, sono seguaci della Fanciulla lunare e hanno un modo di pensare... interessante. Per esempio, la maggior parte di loro rifiuta l'uso dei dispositivi alimentati a Kuuvahki, reputandoli un'offesa alla benedizione della loro divinità. Pertanto, mentre la carovana era presente, non ho dovuto aiutarli a riparare nulla, e ho potuto concentrarmi unicamente sulle nostre macchine.
Con mia sorpresa, una bambina di circa una decina di anni è venuta a cercarmi durante una pausa, e mi ha chiesto di insegnarle i principi della meccanica. Forse aveva paura di essere scoperta dagli altri, ma mi ha rivelato il suo nome solo quando stavamo per andarcene. Era un po' impulsiva ma aveva entusiasmo e talento da vendere, e ha imparato rapidamente le basi che le ho insegnato. È un peccato che gli Eredi della Luna gelata non la lascino armeggiare con le macchine in pubblico. Le ho lasciato alcuni manuali tecnici che avevo avuto da altri mercanti itineranti (Danil pensava che questi libretti mi avrebbero aiutato a recuperare la memoria). Spero che la spingano a impegnarsi e che possa trarne qualcosa di buono.
...

...
Questa volta ho trascorso qualche giorno in più a Nasha. A pensarci bene, è la prima volta che mi separo da una carovana tanto a lungo. Danil e Demyan sembrano conoscersi da molto tempo, e quest'ultimo mi ha organizzato un alloggio solo dopo una breve conversazione, proprio accanto a casa sua. Sarò un po' una seccatura per lui finché Danil e gli altri non torneranno da Snezhnograd, ma a Demyan non sembra dispiacere affatto. Anzi, mi ha parlato molto di macchine, iniziando dall'origine del nome "Papà Brugola". Ora che ci penso è un po' imbarazzante, dato che ha chiaramente scelto l'argomento affinché io avessi qualcosa da dire. Non c'è da stupirsi che sia il responsabile dell'Ammiraglia qui a Nasha, nonostante la sua giovane età.
Danil mi ha chiesto se volessi andare a Snezhnograd con loro, o magari a Novokitezhgrad. Dopotutto, è lì che ho imparato le mie tecniche, quindi è probabile che ci troverò la mia identità e il mio passato. Tuttavia, una vaga inquietudine mi ha impedito di andare. Non so cosa temo. Forse ha a che fare con i miei ricordi perduti, o con qualche incidente che ho avuto... Vedendo la mia esitazione, Danil ha deciso per me. Si è persino occupato di tutto il resto, come ha sempre fatto per me tutto questo tempo.
Non ha senso parlare dei miei sfortunati trascorsi. Non li ricordo. Ma una cosa voglio dirla: incontrare Danil e il resto della carovana non è stata di certo una sfortuna. Se non fosse stato per loro, avrei perso la vita molto tempo fa, là fuori nelle acque poco profonde. Mi hanno accolto quando non avevo nulla, mentre io non posso fare un granché per ripagarli...
...

...
Nasha ospita molti bambini, anche se non oso immaginare le condizioni in cui vivano. Ma, come nel mio caso, ciò di cui potrebbero avere bisogno non è compassione né pietà. In effetti, soltanto scrivere quelle due parole evoca quasi l'espressione arrogante di qualcuno. Comunque sia, sono felice che trovino le mie storie interessanti... Anche se potrebbe essere dovuto ai dolcetti che gli ho portato. Ho imparato questo trucchetto da Danil: portare sempre con sé qualche dolcetto "per ogni evenienza".
Tra i bambini, però, ce n'è una che sembra più interessata agli attrezzi che porto sempre con me che ai racconti sulla Snegurochka. Quando le ho chiesto se le piacerebbe tenerne uno tra le mani... Ah, come le si sono illuminati gli occhi! Katya, la responsabile dello Speranza, si prende molta cura di questi piccoli, e mi ha concesso di insegnare a quella bambina, di nome Aino, la tecnica che conosco meglio, ovvero l'arte di comunicare con le macchine. Sembra che, proprio come io ho avuto la fortuna di venire accolto da Danil e dagli altri, anche questi bambini abbiano trovato una fortuna tutta loro. *sospira* Persino in un mondo tanto colmo di terribili tragedie, ci sono così tante persone gentili...
Aino non solo ha una passione per le macchine, ma è anche dotata di un talento straordinario nel maneggiarle. Le ho insegnato come distinguere i materiali con cui sono fatti gli ingranaggi, a calibrare gli indicatori di pressione e ad adattare le valvole di sicurezza, e ha dimostrato di imparare più velocemente degli altri e di possedere eccellenti capacità di deduzione. Osservarla lavorare con quegli strumenti ingombranti, mentre trasforma dei componenti sparsi in dispositivi complessi, mi riempie d'orgoglio. È un diamante grezzo, ma è già in grado di brillare d'una luce propria.
Danil e gli altri sono finalmente tornati a Nasha da Snezhnograd. È tempo che io faccia le valigie e mi prepari a viaggiare con loro. È un peccato che non possa trattenermi più a lungo qui...
...
