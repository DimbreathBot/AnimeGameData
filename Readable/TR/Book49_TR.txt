Sevgili Dongdong,

Zaman ne kadar hızlı geçiyor, değil mi? Ayrılmamın üzerinden üç ay geçti. Beni özledin mi? Umarım uyku vaktini geçirmiyor ve dedenlere sorun çıkarmıyorsundur. Yakında Inazuma'dan döneceğim ve döndüğümde seni Güneyhaçı'nın gemisini görmeye limana götüreceğim. Bu defa seni hayal kırıklığına uğratmayacağım!

Dongdong, Yaoguang Sahili'ndeki plajı hatırlıyor musun? Oraya gidip göz alıcı altın kumdan topladım. Hatta o kadar topladım ki hepsini tek başıma taşıyamam. Geri döndüğümde oradaki değirmeni satın alalım ve her gün taze tofu yapalım. Gerçi bunca altını Liyue Limanı'ndan ev almak için kullanmayı tercih ederim. Deniz manzaralı büyük bir ev. Döndüğümde bu altını nasıl harcayacağımıza sen karar ver, ne dersin?

Luhua Göleti'nin karşısındaki Guili Ovası'nda devasa bir uçurum var, orada ne bulduğuma inanamazsın. Bir Harabe Muhafızı buldum! Orada öylece çökmüş, hareketsiz oturuyordu. Gök gürlediğinde ya da yıldırım düştüğünde, hatta bardaktan boşanırcasına yağmur yağdığında bile kılını kıpırdatmıyordu. Sonrasında dedim ki bu kesin uyuyor! Ben de üzerine çıkıp koca kafasının etrafına kollarımı doladım ve çevirebildiğim kadar sert çevirdim. Bir gümbürtü sesi, sonrasında da yüksek bir kırılma sesi geldi. Sonra birdenbire kafası düştü ve uçurumdan aşağı yuvarlandı. En son taşa çarpıp binlerce parçaya ayrıldı! Yazık oldu, ödül olarak eve getirmek istemiştim. Sen de Harabe Muhafızı kafasının yakından neye benzediğini görürdün. Ne güzel olurdu!

Jueyun Gölü'ne de gittim. Büyüdüğünde seni de oraya götürmeliyim, manzarası inanılmaz. Yükselen bulutlar okyanus gibi duruyor, şelalesi Qingce Köyü'ndekinden çok daha güzel. Arada dağlardaki Adeptus diyarını biraz görebiliyorsun. Nasıl güzeldi hayal bile edemezsin. Ayrıca inanmayacaksın ama... Gerçek bir Adeptusla tanıştım! Birlikte oturup içtik, sohbet ettik ve güldük... Bana hediye olarak sihirli bir şarap şişesi bile verdi. Şişenin içine üflüyorsun ve sonsuz şarap akmaya başlıyor! Ama buna kesinlikle dokunmamalısın, tamam mı? İçmek için henüz çok gençsin. Merak etme, büyüdüğünde tüm hazinelerim senin olacak ve onlarla istediğini yapabileceksin.

Liyue'deki maceralarım bitmek üzere. Artık limana gidip Güneyhaçı gemisiyle buradan uzaklara yelken açma zamanım geldi. Gideceğim yerde hangi şahane manzaraların ve değerli hazinelerin beni beklediğini çok merak ediyorum. Ayrıca bunların tümünü seninle paylaşmak için de sabırsızlanıyorum! O zamana kadar lütfen her gece vaktinde uyu Dongdong. Ayrıca çok fazla tatlı yeme, dişlerin çürür ve dedenlere iyi davran, onları kızdıracak şeyler yapma, sakın kavga da etme! Yakında eve döneceğim.

Gözlerinden öpüyorum, Baban