
Anche in questa terra fertile, dove l'abilità marziale regna sovrana, alcuni hanno occhi solo per i libri e la conoscenza.
C'era una certa persona, che diceva di essere il presidente dell'Associazione delle Reliquie Sauriche, che si portava dietro tutti i giorni degli spessi rotoli di tessuto,
oppure trascorreva il tempo a manomettere dei meccanismi misteriosi di origine ignota. Per dimostrare che la sua ricerca non era vana,
aveva anche creato alcuni oggetti, tra cui uno strano calice di cui andava molto fiero, dalla forma ispirata all'artiglio di una bestia.

All'epoca, non aveva ancora capito quanto fosse un lusso poter lavorare a uno studio privo di significato.
Quando gli oscuri incubi divorarono le abitazioni, i rotoli di tessuto ritrovati con tanta fatica andarono distrutti dalle fiamme della guerra.
Le sue abitudini giornaliere vennero improvvisamente infrante, come se si fosse svegliato da un sonnellino pomeridiano.
Il destino lo spinse verso un altro cammino senza più alcuna possibilità di scelta.

Una volta aveva letto nei rotoli più antichi che le rovine lasciate dagli antichi draghi contenevano armi in grado di proteggere dai demoni.
Così, per evitare che i suoi compagni morissero invano, mise da parte la sua ricerca e dedicò il resto della sua vita a una nuova causa.
Le macchine della fonte segreta, riesumate dalle rovine abbandonate, furono ristrutturate e modificate per aiutare i guerrieri.
Forse fu per la conoscenza accumulata nel corso degli anni, o forse per via della guida di un saggio sconosciuto nascosto nell'ombra, ma il progetto andò incredibilmente liscio...
Finché alla fine, nelle profondità di una città abbandonata, egli non scoprì un segreto nascosto da migliaia di anni. O meglio, una maledizione.

Secondo la leggenda, il Re pitone di Ochkanatlan fece costruire una nave ricca di tesori in grado di solcare i cieli.
A bordo della nave era custodito un prezioso segreto in grado di scacciare l'Abisso al di là dei confini del mondo.
Tali leggende divennero un balsamo per coloro che tentavano di sopravvivere in quei tempi desolati,
nonché un faro per innumerevoli avventurieri, i quali intrapresero lunghi viaggi per la salvezza del mondo.

Nessuno dei viaggiatori che partirono alla ricerca di quel tesoro tornò mai, e lo studioso divenne presto il bersaglio del disprezzo pubblico.
Ma lui sapeva di non mentire, poiché aveva visto quella realtà coi suoi stessi occhi.
Alcuni dicono che volesse dimostrare di aver ragione, altri che volesse porre fine a tutto ciò.
Fatto sta che, alla fine, lo studioso si unì a una compagnia di avventurieri, con destinazione la città tra le nuvole.