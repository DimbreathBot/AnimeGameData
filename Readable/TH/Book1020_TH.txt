ก้นบึ้งแห่ง Rangi Nui คือบ้านเกิดของฉัน
ทุกครั้งที่ฉันหวนนึกถึงสถานที่ของบรรพบุรุษ
อาทิตย์ยามรุ่งอรุณจะปรากฏขึ้นท่ามกลาง Rangi Nui
มองลงไปยังน้ำพุแห่งบทเพลง Waiata
มองลงไปยัง Te Pahau อันเป็นหุบเขาที่สายลมโชยผ่าน
มองไปยังดินแดนอันอุดมสมบูรณ์ Poheka
สถานที่เหล่านี้ล้วนเป็นบ้านเกิดของคุณปู่คุณย่า
ก้นบึ้งแห่ง Rangi Nui ก็คือบ้านเกิดของพวกเขา

ฉันจะเดินทางไปเยือนบ้านเกิดของบรรพบุรุษ
เมื่อราตรีครั้งที่ยี่สิบห้ามาถึง ยามที่ปลาไหลออกมาเต้นรำ
Ohauiti ก็ออกเดินทางจากที่ราบที่มีสายลมพัดโชย
มุ่งหน้าไปยังน้ำตกที่มีฉลามกระโดดไปมา ไปยังทำนบตรงหาดน้ำตื้น
ไปหา Titiwha ที่เหวลึกอันสว่างไสว
ฉันจะปีนขึ้นไปบนภูเขาสูงที่ดวงตะวันสาดส่องยามรุ่งอรุณ
เยี่ยมเยือนจ้าวแห่งภูเขาและสายน้ำที่หลับใหลมาเนิ่นนาน
ตามหาสถานที่ที่คนแคระโบราณเคยอาศัยอยู่
จากนั้นฉันจะลงไปยังก้นบึ้งของหุบเหว
ลงไปยัง Te Tahutama ที่ที่มีฝูงปลาเรืองแสงรวมตัวกัน
ลงไปยัง Aka-aka ที่ซึ่งมีพืชเล็ก ๆ เติบโตขึ้นอย่างแปลกประหลาด
ลงไปยัง Mahinini ที่ซึ่งมีกระแสน้ำใต้น้ำที่นุ่มนวลทว่าแหลมคม
จากนั้นก็ลงไปยัง Uropi อันมืดมิด ซึ่งเป็นส่วนลึกที่สุดของป่าทึบ...

ยู้ฮู ยู้ฮู!
ดินแดนอันไกลโพ้นและห่างไกลเหล่านี้ คือบ้านเกิดของคุณปู่คุณย่า
ทุกแห่งล้วนถูกทำลายด้วยภัยพิบัติราวกับภูเขาถล่ม และการกระทำอันป่าเถื่อนดั่งไฟป่า...
บรรพบุรุษของฉันเคยร่ำรวยไร้กังวล แต่กลับต้องตกอยู่ในสภาพแร้นแค้นและร่อนเร่ไปทั่ว
หัวใจของฉันเพรียกหาพวกเขา และคร่ำครวญถึงชะตากรรมของพวกเขา
ไฟที่โหมกระหน่ำอยู่ใต้ธารน้ำพุไม่อาจปกปิดไว้ได้ ความเคียดแค้นและความโศกเศร้านั้นมีมากมายเพียงใด!
ฉันจะยังคงร่อนเร่ไปตามสายธารแห่งความเศร้าโศกที่ไม่มีวันสิ้นสุด
เมื่อมาถึงที่ราบเขียวขจี บรรพบุรุษของเราเรียกมันว่า Kahotea
ฉันบินขึ้นไปบนภูเขาแห่งการขับขาน ดั่งมังกรโบราณที่เหินบินอย่างชำนาญ...
นั่นคือเมืองแห่งศิลาและทองที่สร้างขึ้นโดยเผ่าทูตสวรรค์ที่สาบสูญ
แต่กลับถูกทำลายด้วยไฟจากสวรรค์ และความพิโรธของราชาในยุคโบราณ
ยู้ฮู ยู้ฮู!

ดังนั้น ฉันจึงเดินทางต่อไปยังดินแดนที่อุดมสมบูรณ์ Poheka
บรรดาบรรพบุรุษบอกว่า ครั้งหนึ่ง Rangi Nui เคยยืนหยัดค้ำยันฟ้าดินอยู่ที่นั่น
เขาเคยเป็นนักปราชญ์ที่สื่อสารกับสวรรค์ และเป็นนักรบของแผ่นดิน
เมื่อวิญญาณของเขากลับคืนสู่ดวงตะวันยามรุ่งอรุณ ท้องฟ้าก็แปรเปลี่ยนเป็น Rangi Nui
จากนั้น ฉันก็มุ่งหน้าจากดินแดนอันอุดมสมบูรณ์ ไปยังชายหาดที่อยู่ห่างไกล
และแล้ว ณ หาดน้ำตื้นที่มีไม้เลื้อยเติบโต ฉันก็ได้จบการเดินทางครั้งสุดท้ายลงที่นี่

ฉันเคยปีนขึ้นไปบนภูเขาไฟที่รกร้างและโดดเดี่ยว
ฉันได้เห็นน้ำพุร้อนมานับไม่ถ้วนด้วยสองตา
จากนั้น ฉันก็จะเดินทางไปยังอีกด้านหนึ่งของกระแสน้ำอันดำมืด
เพื่อตามหาคนเดินเรือที่สวมมงกุฎขนนกและกำลังพายเรืออยู่
จวบจนเมื่อฉันมองเห็นมงกุฎขนนกสีทองวาววับนั้น
ฉันจะกลับมารวมตัวกับคนในเผ่าของฉันอีกครั้ง ในสวนแห่ง Hairinei
ที่นั่นคือที่ที่ราชาผู้ถูกลืมถือกำเนิดขึ้น
ฉันจะรวบรวมพวกพ้องในเผ่าและ ญาติสนิทมิตรสหาย แล้วมุ่งหน้าไปที่นั่นด้วยกัน