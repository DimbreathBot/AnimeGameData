Caro Dongdong,

il tempo vola, non è vero? Sono passati quasi tre mesi da quando sono partito. Ti manco? Spero tu stia andando a letto in orario e non stia causando fastidio ai nonni. Tornerò da Inazuma molto presto, e ti prometto che quando sarò lì ti porterò a vedere la nave della Crux al porto. Non ti deluderò questa volta!

Dongdong, ti ricordi della spiaggia alla Costa di Yaoguang? Beh, sono andato là e ho raccolto un sacco di bellissima sabbia dorata. Più di quanta riesca a trasportarne da solo. Quando tornerò, compreremo il mulino che abbiamo vicino casa e prepareremo tofu fresco tutti i giorni. Anche se in effetti preferirei usare tutto questo oro per acquistare una casa al Porto di Liyue. Una casa gigantesca con una splendida vista sul mare. Ti lascerò decidere come spenderlo quando sarò tornato. Che ne dici?

Indovina un po'? Proprio di fronte al Lago Luhua, nelle Pianure di Guili, c'è un enorme dirupo, e cosa ho trovato là? Una Guardia delle rovine! Se ne stava seduta lì, incurvata, del tutto immobile. Non si è mossa di un millimetro nemmeno sotto tuoni e fulmini, nemmeno quando la pioggia battente l'ha travolta. Allora ho pensato: "Starà dormendo!" Quindi mi sono arrampicato sopra di lei, ho abbracciato quella sua testona e l'ho girata con tutta la forza che avevo in corpo. Si è sentito un clangore metallico, seguito da un forte boato, e la testa è caduta ed è rotolata giù per il dirupo. E una volta arrivata in fondo è andata in mille pezzi. Davvero un peccato: avrei voluto portarla a casa come trofeo, e avrei magari potuto studiarla bene da vicino. Pensa che bello sarebbe stato!

Sono stato anche sui Monti di Jueyun. Quando sarai più grande ti ci porterò. La vista lì è mozzafiato. Le nuvole sembrano formare un oceano, la cascata che c'è là è molto più bella di quella del Villaggio di Qingce e a volte si riesce a intravedere il regno degli Adepti tra le montagne. Non puoi nemmeno immaginare quanto sia bello. E sai una cosa? Non ci crederai, ma... ho incontrato un Adeptus in carne e ossa! Ci siamo seduti e abbiamo bevuto qualcosa insieme, chiacchierando e scherzando... L'Adeptus mi ha dato anche un regalo: una bottiglia di vino magica. Basta soffiarci sopra e dall'interno sgorga una quantità infinita di vino! Ma non devi assolutamente toccarla, d'accordo? Sei troppo giovane per bere. Quando sarai più grande, però, tutti i miei tesori saranno tuoi, e potrai farne quello che desideri.

Le mie avventure a Liyue stanno per volgere al termine. È tempo che torni al porto: mi imbarcherò con la Crux e salperò alla volta di luoghi ancora più lontani. Non vedo l'ora di scoprire quali viste meravigliose e tesori inestimabili mi attendono, e muoio dalla voglia di condividerli tutti con te! Fino ad allora, Dongdong, ricorda di andare a letto in orario ogni notte. E non mangiare troppi dolci, o ti cadranno tutti i denti. Cerca anche di essere gentile con la nonna e il nonno: davvero, non farli arrabbiare. E niente bisticci! Tornerò presto.

Con affetto, papà.