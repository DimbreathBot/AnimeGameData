A quell'epoca, le correnti oscure e fangose non erano ancora penetrate nella tundra desolata, e persino i poveri e gli umili potevano dormire pacificamente, protetti dalle nobili Fate.
Ma una vita all'insegna del lavoro e della noia, nonché priva di sogni, non la si può considerare una vera sofferenza. Tutti ricevevano una piccola ricompensa per il loro lavoro, sufficiente per restare al caldo,
poiché lo Tsar di tutta Snezhnaya aveva un cuore misericordioso, immenso come il mare di ghiaccio, ed era generoso anche con gli esseri più piccoli e caduchi.
Inoltre, i nobili principi comprendevano l'antica saggezza secondo cui un lusso sfrenato avrebbe potuto corrompere le fragili anime dei mortali.
Pertanto, essi erano gli unici a non patire fame e freddo, poiché dovevano portare il peccato della colpa per il bene della loro gente.
Quanta saggezza, quanta virtù! I nobili e i cittadini comuni cantavano le lodi al sacro nome del loro sovrano.
Pregavano al padrone di tutte le Fate che, come un padre severo, aveva instaurato un sistema gerarchico di governo per tutti gli esseri viventi in difficoltà.

Ma, proprio come la pura luce bianca scaglia ombre profonde, le buone intenzioni dei nobili venivano spesso incomprese dagli stolti.
E ovunque si fosse eretto un muro per difendere un tesoro, quegli avari di cuore avrebbero sempre voluto rubarlo.
Nei giorni precedenti all'arrivo di quel torrente oscuro che inghiottì ogni forma di vita, il padrone dell'Elisio e i corvi irruppero nel teatro della storia.

Il suo nome era Reed Miller, l'uomo che sarebbe diventato il Maestro ladro famoso in tutte le nazioni.
Nessuno sapeva da dove provenisse, così com'era impossibile scoprirne la vera natura, nascosta dietro alle infinite menzogne che aveva raccontato.
Forse per deridere coloro che erano vestiti di quella bianca purezza, o per risvegliare quelli che vivevano nella fame, nella povertà e nel risentimento,
l'uomo sollevò l'emblema del corvo nero. Radunò i reietti e i disdegnati, e predicò le sue audaci blasfemie al primo gruppo di Cacciatori di tesori.

"Ai poveri, agli affamati, a coloro che patiscono il freddo, agli oppressi e a chi è stato vittima di abusi. Ai miei fratelli e alle mie sorelle, a tutti voi che siete giunti fin qui...
Se il destino è stata causa di un'ingiustizia, o se avete trascorso la notte a piangere per la sofferenza di un vostro vicino...
Se desiderate un rifugio senza paura e un mondo libero dalle lacrime,
allora dovete liberarvi dalle vostre catene e unirvi a noi, fratelli e sorelle.
Lasciate che i morti seppelliscano i morti, e risvegliatevi per costruire un Elisio per gli affamati e i poveri con le ricchezze degli arroganti!"