ณ ใต้ต้น Sacred Sakura มีผ้าทอผืนงามวางอยู่ ด้านบนวางไว้ซึ่งอาหารเลิศรสที่เรียงรายสวยงาม
เมื่อทำตามคำแนะนำในจดหมายเชิญ และมาถึงสถานที่ "ปิกนิก" ที่กล่าวถึง ฉากดังกล่าวก็ปรากฏอยู่เบื้องหน้า
ไม่นานหลังจากนั้น Kamisato Ayaka ผู้จัดงาน "ปิกนิก" ในครั้งนี้ก็ค่อย ๆ เดินออกมาจากหลังต้นไม้ พร้อมพัดในมือและรอยยิ้มบนใบหน้า
"ว่ากันว่าชาว Fontaine ชอบการปิกนิก ฉันเลยอยากสัมผัสบรรยากาศแบบนี้สักครั้ง ว่าจะเหมือนในนวนิยายรึเปล่า"
ไม่แปลกใจเลย ที่ไลท์โนเวล Fontaine เรื่อง "แฟ้มบันทึกคดีของคุณ Orith" ที่เพิ่งตีพิมพ์ใหม่ของสำนักพิมพ์ Yae กำลังเป็นนิยมใน Inazuma
ช่วงนี้ Ayaka ก็อ่านไลท์โนเวลเล่มนี้เหมือนกัน บางครั้งก็มักจะมาหารือกับคุณเกี่ยวกับเหตุผลในหนังสือ ซึ่งแสดงถึงความชอบที่เธอมีต่อเรื่องราวชุดนี้

ด้วยผมยาวที่ม้วนเป็นเกลียว และสวมหมวกสุภาพสตรีที่สง่างาม Ayaka จึงตรงตามลักษณะสาวงาม Fontaine ในภาพประกอบของไลท์โนเวลไม่มีผิด
น่าแปลก ที่ใบหน้านั้นเหมือนกับ Ayaka ที่คุณรู้จักอย่างชัดเจน มีเพียงเครื่องแต่งกายเท่านั้นที่เปลี่ยนไป ทำให้บรรยากาศของทุกอย่างแปลกใหม่
"สาวงาม Fontaine" ที่อยู่เบื้องหน้าได้เอ่ยปากกับคุณว่า:
"เวลาอ่าน 'แฟ้มบันทึกคดีของคุณ Orith' ฉันมักรู้สึกว่า ถึงแม้วัฒนธรรมของแต่ละประเทศจะมีความคล้ายคลึงกัน..."
"แต่วิถีชีวิตส่วนตัวกลับแตกต่างกันอย่างสิ้นเชิง"
"การใช้ประสบการณ์ชีวิตของตัวเองคาดเดาโลกภายนอก Inazuma ก็เหมือนกับการมองดวงจันทร์ผ่านก้อนเมฆ..."

เธอก้มหน้าลง ราวกับมีเรื่องกังวลอะไรสักอย่าง
ในฐานะคุณหนูใหญ่ของสำนัก Yashiro มันเป็นเรื่องยากสำหรับเธอมากที่จะใช้ชีวิตอิสระเหมือนอย่างนักผจญภัย คุณคงเข้าใจดี
คุณกำลังจะปลอบใจ Ayaka ที่เศร้าสร้อย แต่แล้วเธอก็พยักหน้าราวกับคิดอะไรบางอย่างออก และชิงพูดขึ้นมาว่า:
"ถึงแม้ความจริงจะเป็นแบบนี้ แต่เมื่อเทียบกับคนทั่วไปแล้ว ชีวิตของฉันโชคดีมากแล้วล่ะ"
"เพราะฉันมีเพื่อนอย่างเธออยู่เคียงข้าง แม้ว่าฉันจะไม่ได้ออกไปท่องเที่ยวแดนไกล แต่เรื่องที่ฉันรู้ก็ไม่ได้จำกัดอยู่แค่ Inazuma เท่านั้น"
"...ฉันหวังว่า นอกจากฉันแล้ว ทุกคนก็สามารถรับรู้และเข้าใจเรื่องราวของโลกภายนอก Inazuma มากขึ้น"
โอ้ ที่แท้ Ayaka ไม่ได้กังวลเรื่องของตัวเองสินะ
"คุณ Aratani เคยบอกกับฉันว่า นอกจาก Inazuma แล้ว การศึกษาของ Sumeru, Mondstadt, Liyue และ Fontaine ก็กำลังพัฒนาอย่างแข็งขันเหมือนกัน"
"แต่พวกเรากลับไม่ค่อยรู้เรื่องนี้..."
"ฉันตั้งใจว่าจะเสนอท่านพี่และท่าน Miko ให้นำผลงานจากนอกเมืองเข้ามาเพิ่มมากขึ้น!"
"การใช้ผลงานวรรณกรรมเป็นหน้าต่าง อาจทำให้ได้เห็นทิวทัศน์ต่าง ๆ ที่ไม่เคยเห็นมาก่อน..."
ท่าทางของ Ayaka ในตอนนี้นั้นเหนือจากความคาดหมายของคุณมาก สมกับที่เป็นองค์หญิงกระเรียนขาวแห่งตระกูล Kamisato ของสำนัก Yashiro
"...ก่อนที่จะเสนอเรื่องนี้ให้ท่านพี่และท่าน Miko ฉันต้องจัดทำรายชื่อหนังสือโดยเฉพาะเสียก่อน ก็เลยอยากจะมาขอคำแนะนำจากเธอ"
ขณะที่กำลังรู้สึกทึ่ง Ayaka ก็พูดถึงรายละเอียดของแผนให้โดยที่ไม่ทันรู้ตัว
คุณครุ่นคิดอยู่ครู่หนึ่ง จากนั้นก็เริ่มเขียนบรรทัดแรกของรายการ
"'เจ้าหญิงหมูป่า'?"
"ใช่แล้วล่ะ นี่เป็นนิยายที่โหดร้ายแต่สวยงาม และเพราะว่ามันแตกต่างจากหนังสือเล่มอื่น ฉันคิดว่าทุกคนน่าจะให้ความสนใจนะ"
แต่น่าเสียดาย ที่เมื่อ Ayaka นำรายชื่อหนังสือนี้ให้บรรณาธิการ Aratani ผู้ที่อ่านหนังสือมานับไม่ถ้วนดู เธอกลับขีดฆ่า "เจ้าหญิงหมูป่า" ทิ้งโดยที่ไม่ลังเล
"อะแฮ่ม ฉันว่านิยายเรื่องนี้ค่อนข้างพิเศษเกินไป ผู้คนคงยังไม่พร้อมที่จะอ่านหรอก..."