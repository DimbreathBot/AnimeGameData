
เล่ากันว่าฤดูหนาวมาจาก Hypeborea ฟยอร์ดและแสงออโรราของที่นั่นคดเคี้ยวและแหลมคม เหมือนกับด้านหนึ่งของเขี้ยวหมาป่า
ส่วนธารน้ำแข็งและทุ่งหิมะจะเกิดรอยร้าวใหม่ขึ้นมา หรือเติมเต็มรอยแตกร้าวนั้นเสมอ จึงทำให้แผ่นดินเปลี่ยนแปลงอย่างไม่หยุดหย่อน
จนกระทั่งดินแช่แข็งสุดท้ายนี้ ได้ตัดเส้นที่เชื่อมตัวเองกับแผ่นดินขาดสะบั้น ราวกับมีความฝันหรือเจตจำนงของตนเอง
เหลือเพียงแค่ตำนานของเด็กหนุ่ม Ajax ที่ค้นพบเมืองแห่งทองคำกับหินขาวในส่วนลึกของทะเลน้ำแข็งเท่านั้น
เรื่องราวของฮีโร่หนุ่มได้นำเอาไออุ่นและลำแสงเล็ก ๆ มาให้ ท่ามกลางไอเย็นที่แผ่ออกจากชั้นน้ำแข็งหนา
เรื่องราวของเขามีอยู่มากมาย ขับเรือบุกฝ่าไปในท้องของปลาวาฬยักษ์ และเคยเผชิญหน้ากับมังกรบนทุ่งหิมะถึงเจ็ดวัน
เขาเคยรักกับสาวหิมะ (Snegurochka) แต่ก็สูญเสียคนรักไปเพราะอุบายร้ายของผู้แปรเปลี่ยน ซึ่งนั่นเป็นเรื่องที่น่าเศร้าเหลือเกิน

เรื่องราวสุดท้ายที่ควรค่าแก่การเล่า เป็นดังนี้
เด็กหนุ่มที่ใช้ฉมวกจับปลาในน้ำทะเลใต้ชั้นน้ำแข็งเพื่อเลี้ยงชีพ จมเข้าไปในราชอาณาจักรที่ไม่เคยถูกค้นพบมาก่อน
เมืองหลวงที่จมดิ่งลงไปในพิภพเพราะภัยพิบัติครั้งโบราณ กลับสว่างไสวราวกับกลางวันแม้จะอยู่ใต้ดิน
ราชาผู้น่าเกรงขามแต่เงียบขรึม นั่งอยู่บนบัลลังก์ที่แกะสลักจากหินสีขาว คทาของเขายังไม่ผุพังจากการกัดแทะของแมลง
ส่วนรากไม้สีเงินขาวในสวนนั้น เหมือนมารดาหรือคนรัก ที่โอบกอดนักบวชผู้ชาญฉลาดไว้ในอ้อมกอด
สิ่งมีชีวิตที่งดงามแต่แปลกประหลาด มอนสเตอร์ที่บิดเบี้ยวแต่ดุร้าย ต่างก็ฟื้นขึ้นจากการหลับใหลนับพันปี...

เสียงดังมาจากดินแดนอันไกลโพ้น...
"...พ่อ! พ่อ! เฮ้! มีปลาติดเบ็ดแล้ว!"

"...โอ้ โทษที"

"แล้วไงล่ะ? ตอนหลังเป็นยังไงต่อเหรอ?"

"ใช่... สุดท้าย เด็กหนุ่มก็เอาชนะมังกรที่หลับใหลอยู่ส่วนลึกสุดของอาณาจักร"
"สมบัติของมังกรคือทองคำมหาศาลไร้สิ้นสุด แต่เขาเป็นคนจิตใจดีและฉลาดเฉลียว เขาดูออกว่าทองคำเป็นต้นเหตุที่แท้จริงของความวุ่นวาย จึงเอาไปเท่าที่ตัวเองจำเป็นต้องใช้ เพื่อให้เพื่อนสนิทไว้รักษาตัวเพียงน้อยนิด"

"เอ๋? จบแล้วเหรอ?"

"จบแล้ว"

"งั้นเหรอ... เล่าเรื่องอื่นต่อสิ!"

"เรื่องอื่นเหรอ... ไว้คราวหน้าละกัน วันนี้เล่าแค่นี้พอ ไม่งั้นปลาจะตกใจหนีไปหมดแล้ว"