...

32. Gün
... Çöle ilk adımımı attığımdan bu yana bir ay geçti. Bu bir ay boyunca Kral Deshret'in Anıt Mezarının dış kısmında keşfedilebilecek her şeyi kayıt altına aldık.
Ama bunun ne faydası var ki? Bunun hakkındaki herhangi bir potansiyel araştırma konusu zaten yazılmıştır.
İnsanların "Deshret Uygarlığındaki Yapılarda Estetik Tercihler: Kral Deshret'in Anıt Mezarının Piramitsi Eğimini Örnek Alan Bir Analiz" gibi son derece niş ve anlaşılmaz yazılar yazdıklarını gördüğümde, gerçek bir atılım bulmanın tek yolunun Anıt Mezarın içine girmek olduğunu biliyordum.
Ama Anıt Mezarın içine giremedik. Herkesin sabrı tükendi, içecek suyumuzun kalmamasından bahsetmiyorum bile.
Başka bir gün tekrar deneyeceğim. İşler, umarım bir sonraki denememizde efsanelerdeki gibi gider: Uzun zamandır kuru olan kuyudan kaynak suyu fışkıracak ve sonunda inatçı zorluklar param parça olacak.

34. Gün
Aaru Köyü'ne dönüyorum.

35. Gün
Buradan ellerim boş gidemem... Bir şeyler düşünmem lazım, yoksa alay konusu olurum...

38. Gün
Yeni kalıntılar keşfettik ama ne zaman yaklaşmaya çalışsak, şeffaf bir mekanizma bizi geri itiyordu ve daha fazla ilerlememizi engelliyordu.
Deshret'in, bu mekanizmayı acımasız otokrasisinin kanıtlarını örtbas etmek için yarattığından adım gibi eminim.

42. Gün
Bu şeffaf kalıntılardan üç tane daha keşfettik. Yani toplamda dört tane var. Ancak, henüz hiçbirine girmenin bir yolunu bulamadık. Şimdilik onların konumlarını kaydedeceğim.
Bir çeşit illüzyon gibi sanki. Belki de olayı çözmek için bir Önsezi gereklidir... Bunu araştırmam lazım.

45. Gün
Alem Kumulu'na geldik. Kral Deshret'in Anıt Mezarının daha küçük bir modeline benzeyen koni şeklindeki kalıntılar burada yer alıyor. Sanırım şimdilik buna Alem Mezarı diyeceğim. Kral Deshret'in Anıt Mezarından çok daha küçük olmasına rağmen, Deshret'in böyle bir yapı inşa etmek için halkını nasıl köleleştirdiğini düşünmekte zorlanıyorum.
Maalesef yine geçen seferkiyle aynı gizemde bir güçle karşılaştık ve bizi içeri girdirmedi.

Daha fazla zaman kaybetmeyeceğim. Yarın çölün daha ilerisine gideceğiz ve bakalım o efsanevi vahayı bulabilecek miyiz?


46. Gün
Bir grup Münzevi arkeoloji ekibine saldırdı. Kendilerine "Thutmose" diyorlar. Bu ismi daha önce hiç duymadım.
Liderleri iki genç adamdı. Biri hepimizi öldürmek istedi ama diğeri şaşırtıcı bir şekilde onu durdurdu ve hepimizi serbest bıraktı.

Bunlar, Deshret'e bağnaz bir şekilde inananlara benziyorlardı; bu yüzden pek beş para etmezler. Yine de umarım ki Deshret o genç adamı her zaman kutsar ve baltası her zaman keskin olur.
Akademiye dönmekten ve oradakilerin alaycı gülüşüyle yüzleşmekten başka seçeneğim yok... Ama dürüst olmak gerekirse, alay edilmekten ziyade bilgide hiçbir gelişme katedememek daha acı verici.
Uçsuz bucaksız bilgi ormanında, dallardan birine tırmanmaya çalışan ufak bir salyangozdan başka bir şey değilim...

Ben de kaç zamandır düşünüyordum... Yakınlardaki bir bölgede koyunlar durduk yere sebepsizce kayboluyor. Yerliler, koyunların kaya oluşumları tarafından yutulduklarına inandıklarından, bu yere "Koyun Yutan Kaya" adını vermişler.
O Münzeviler kayaların arasından birden fırladı, sonra yine birden kaybolup gitti. Onlarla kaybolan koyunlar arasına bir paralel çizersek, cevap çok net...
Thutmose üyeleri gizlenmek için özel bir teknik kullanıyor olabilir veya bir yerlerde gizli bir mağara olabilir. Her neyse, önce konumu kaydedeceğim.
Bu yere geri dönersem rehberim olarak kendime Thutmose'dan bir Münzevi tutacağım.

...