Biz derine indikçe o tasvir edilemez, mide bulandırıcı koku giderek güçlendi. Belki her tarafa sinen rutubet ve küf kokusundan dolayıdır, zira açık renkli küflerden ve akılalmaz tuhaflıktaki maden damarlarından zehirli bir koku yayılıyor. Ama insanın içini huzursuz eden tek şey bu değil. Öncelikle (...) burada bir "uğursuzluk" sezdiğini söyledi ama ayrıntılı bir açıklama getiremedi. Çalışmalar ilerledikçe (...) bir zanaatkar birden aklını yitirdi. Çığlıklar ve kahkahalar atmaya, ağlamaya başladı. Bir yandan da suyun derinliklerinde imkansız devasalıkta, çirkin ve şişkin siyah bir silüet gördüğünü söyleyip duruyordu. Bu silüet korkunç ve küfürlü bir şarkı çığırıyormuş ve ona "Usta"nın önünde diz çökmesini emrediyormuş. Ustabaşı adamı gelip götürdü ama işçiler arasında çoktan bir huzursuzluk yayılmaya başlamıştı. Pis sudan yükselen köpükler sıradan bir element olayı olarak açıklanabilirdi fakat arada bir duyulan o sesler ve fısıltılar... Ben bile mantıklı bir açıklama getiremedim onlara.

Kadim duvarların arkasından -belki de altından, emin değilim- bir ses duyuyordum, hem son derece net hem de bir o kadar cılız, gizemli ve boğuktu, sanki duvarların içinde koşuşturan bir şey varmış gibiydi. İşçiler kendi aralarında fısıldaşmaya ve abuk subuk, deliliğin sınırlarını zorlayan bir korkuyla tir tir titremeye başladılar. Suyun derinliklerinde akla mantığa sığmayan uğursuz bir lanetin olduğunu mırıldanıp duruyorlardı. Yaptıklarımız "onu" ebedi uykusundan uyandırmış sözde. Bu harabeden kimse canlı çıkamayacakmış, çıksa bile kimseye anlatamayacakmış, çünkü dinleyenler bile deli saçması deyip geçiştirirmiş bunları.

İnsanı dehşete düşüren bu korku için mantıklı bir açıklama bulamadım. Kubbeli tavanı destekleyen rutubetli ve mantar kaplı sütunlar sağlam kayalardan inşa edilmiş olmalıydı, vurulduğunda çıkan yankılar da bunu doğruladı. Fakat o korkunç hışırtılar gecenin zifiri karanlığında yankılanmaya devam etti ve beni zaten huzursuz geçen uykumdan kafa karışıklığı içinde uyandırdı.

Ustabaşımız sıra dışı bir şey duymadığına yemin etti ve bu yanılsamalarımızın yorgunluktan kaynaklandığını söyledi. Hatta içinde bulunduğumuz zor durumdan ötürü bizim için fazladan tahıl başvurusunda bulunmuş. Fakat işçiler arasında yayılan korku o kadar güçlüydü ki...

(Devam eden uzun paragraf kasıtlı olarak silinmiş, okunamıyor.)