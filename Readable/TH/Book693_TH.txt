...ฉันถูกส่งมาที่ห้องทดลองของ Alain... เจ้าหมอนี่ก็ชอบแต่สิ่งที่ตัวเองสามารถเข้าใจได้ชัดเจนแจ่มแจ้งอยู่เสมอนั่นแหละ ถ้าเอาไปใส่ในนิยาย อาจกลายเป็นวายร้ายผู้เหี้ยมโหด ประเภทที่ฆ่าคนเพียงเพราะต้องการหาคำตอบว่า ร่างกายมนุษย์ทำงานยังไงก็ได้ แต่เหมือนเขาจะไม่ใส่ใจกับคำพูดพวกนี้สักเท่าไหร่ กลับกันแล้ว ยังมาคุยกับพวกเราเรื่องความเหมือนและความแตกต่างระหว่างจักรกลกับมนุษย์ หรือไม่ก็เรื่องจำพวกการสร้างปัญญาประดิษฐ์และบุคลิกจำลองอีกต่างหาก แย่แล้ว ๆ ดีไม่ดีเขาอาจกลายเป็นวายร้ายแบบนั้นจริง ๆ ก็ได้...

...สิ่งที่ทำให้ฉันผิดหวังก็คือ คนในสถาบันแย่กว่าที่ฉันคิดไว้มาก ตอนแรกคิดว่าคนที่นี่จะฉลาดกว่า และเปิดรับความคิดใหม่ ๆ มากกว่าผู้ใหญ่ที่อยู่ข้างนอกซะอีก แต่ผลที่ได้รับมันน่าโมโหจริง ๆ หรือจะเรียกว่าเข้าใจยากคงจะเหมาะสมกว่า ว่ากันตามเหตุผล องค์กรวิจัยที่มีทรัพยากรจำนวนมากแบบนี้ ควรมีคนที่มีพรสวรรค์ดีเลิศที่สุดถึงจะถูก... ผู้ช่วยของ Alain ก็ใช้ไม่ได้เท่าไหร่ ดูทึ่ม ๆ ไปนิด แต่อย่างน้อยก็ไม่ได้แสดงความเป็นปรปักษ์หรือแสดงความหวาดกลัวต่อพวกเรา...

...ตอนนี้ยังครอบครองทรัพยากรวิจัยที่ตัวเองต้องการไม่ได้ แต่มันก็ไม่ใช่เรื่องเลวร้ายอะไร Jakob ชอบดูเขาถอดและประกอบชิ้นส่วนนาฬิกาพกกับจักรกลอื่น ๆ ตั้งแต่สมัยก่อนแล้ว... แนวทางการควบคุมการทำลายล้างที่ Alain กำลังวิจัยนั้นไม่เลวเลย ถ้าเราสามารถเข้าใจธรรมชาติของพลังสสารกับพลังวิญญาณได้ มันคงก่อให้เกิดประโยชน์เป็นอย่างมาก เพราะอย่างไรแล้ว มันก็เป็นพลังงานที่ตรวจพบได้ในสิ่งมีชีวิตของพื้นที่ Fontaine ถ้าวิจัยออกมาได้ชัดเจน ก็น่าจะช่วยให้เราเข้าใจความแตกต่างระหว่างโครงสร้างร่างกายของพวกเรากับลุง Karl ได้อย่างชัดเจน...

...ยังไงเราก็ต้องหาทางดึงตัวคนของที่นี่ให้ได้ ถึงความสามารถทางกระบวนการคิดจะค่อนข้างจำกัด... ถึงการพูดแบบนี้จะทำให้คนไม่พอใจ แต่ยังไงพวกเขาก็มีอิทธิพลนอกสถาบันในระดับหนึ่ง ต้องรวบรวมอำนาจกับทรัพยากรของพวกเขา และช่วยพวกเขา... สามารถใช้ประโยชน์จากพลังของหนังสือเล่มนั้น เพื่อแสดงให้พวกเขาเห็นในสิ่งที่เราเห็นได้...

...ถึงจะไม่มีข้อพิสูจน์เพียงพอ แต่การเปลี่ยนแปลงของ Jakob ทำให้ฉันมีความหวังขึ้นมา ขอแค่มีคนยอมรับการเปลี่ยนแปลงแบบนี้ได้มากขึ้น ต่อให้ต้องเผชิญหน้ากับวันสิ้นโลกก็ไม่เป็นไร ถึงโลกนี้จะปลูกไม่ขึ้นแม้แต่มินต์ ทว่าพวกเราก็ยังจะดำรงชีวิตอยู่รอดได้ ตราบใดที่เรายังมีชีวิตอยู่รอดก็จะสามารถจุดไฟแห่งอารยธรรมได้อีกครั้ง นี่คือหัวข้อวิจัยถัดไป...

...เห็นบอกว่าเป็นการสำรวจภาคสนามที่เบื้องบนสั่งมา แต่ฉันคิดว่า Carter ก็แค่อยากพาพวกเราออกมาเที่ยวเล่นก็เท่านั้นแหละ! ไม่รู้ว่าเจ้านี่ไปรู้จักกับ Mary-Ann ตอนไหน... ดูมีความสุขไม่น้อยเลย ไม่ได้เห็นเธอยิ้มอย่างไร้ความกังวลมานานแล้ว Jakob กับ Alain ก็เช่นกัน ราวกับว่าได้ย้อนเวลากลับไปสมัยตอนอยู่สถาบัน Narzissenkreuz ยังไงอย่างนั้นแหละ... แน่นอนว่าฉันก็มีความสุขเช่นกัน เมื่อพิจารณาจากโบราณสถานที่นี่ สถานที่นี้อาจมีส่วนเกี่ยวข้องกับ "คณะละครทองคำ"... ถ้าเป็นแบบนี้ มนุษย์หินขนาดใหญ่ในโบราณสถานก็อาจเป็นข้อมูลการอ้างอิงที่สำคัญมาก... พบแผนที่ที่ขาดอยู่ด้วย ไม่แน่อาจจะมีประโยชน์...

...ฉันเพิ่งได้รู้เรื่องสภาพร่างกายของเขา ดูท่าจะหมกมุ่นในการวิจัยจักรกลกับ Alain ต่อไปไม่ได้แล้วล่ะ เราต้องหาทางแก้ไขที่ดีที่สุดโดยไว ไม่งั้นก็ไม่มีเวลาแล้ว...
