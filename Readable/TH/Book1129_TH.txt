เรื่องราวที่เล่าขานกันอยู่ในเมือง Nasha ทุกวันนี้ คือเรื่องราวของจอมโจรผู้ยิ่งใหญ่ ที่ได้เผยโฉมหน้าของเขาขณะออกท่องไปในโลกใบนี้
กระทั่งเครื่องประหารที่เย็นเยียบเบื้องหน้าพระราชวัง ก็ไม่อาจพรากเอาชีวิตของเขาไปได้
เขาจึงหยิบหน้ากากสีเงินบริสุทธิ์นั้นขึ้นสวม และกลบฝังใบหน้าอันงดงามในอดีตเอาไว้ที่นี่
และเมื่อภัยพิบัติอันมืดมิดคืบคลานมาถึงชายขอบ เขาได้ถอดหน้ากากออกและไม่ปิดบังอีกต่อไป

ส่วนสาเหตุที่จอมโจรผู้ยิ่งใหญ่เลือกทำเช่นนี้นั้น ก็มีเพียงคำเล่าลือนับไม่ถ้วนที่แพร่สะพัดไปตามตรอกซอกซอยตลอดหลายร้อยปีที่ผ่านมา
มีคนบอกว่านั่นเป็นการเลือกปรับตัวเพื่อรอโอกาส และเลี่ยงการตรวจค้นอย่างเข้มงวดของ Snezhnaya
มีคนบอกว่านั่นเป็นการปิดซ่อนบาดแผล จนกว่ารอยแผลจากน้ำมือของเพชฌฆาตผู้นั้นจะเลือนหายไป
และยังมีคนบอกว่าเป็นเพราะความเหนื่อยหน่าย เหนื่อยหน่ายกับสายตาของผู้คนที่มีทั้งรักและชิงชัง
และเพราะเหตุนี้ จอมโจรผู้ยิ่งใหญ่ที่โชคดีรอดชีวิตมาได้ แต่กลับกลายเป็นคนเงียบขรึมจึงเลือกที่จะสวมหน้ากากไว้

ไม่ว่าความจริงจะเป็นอย่างไร หน้ากากสีเงินนั้น ก็ได้กลายเป็นสัญลักษณ์ของจอมโจรผู้ยิ่งใหญ่แล้ว
รวมกับการปล้นสมบัติที่มีค่านับไม่ถ้วน และคดีปล้นครั้งใหญ่ที่ทำให้ผู้ว่าการประจำชายขอบต้องอกสั่นขวัญผวา
ราวกับสายฝนจากทองคำที่เขาโปรยปรายให้กับผู้ยากไร้ ซึ่งได้สลักฝันหวานอันนับไม่ถ้วนให้กับพวกเขา

"พวกคุณเคยอธิษฐานต่อเทพเจ้า เคยอธิษฐานต่อนายท่าน แต่กลับไม่เคยมีใครตอบรับความเศร้าโศกของพวกคุณ"
"เพราะเทพเจ้าเองก็ไม่มีหนทาง พวกเขาถูกขังอยู่ในโลกธุลีใต้แสงจันทร์เช่นเดียวกับมนุษย์"
"กรีดร้องอย่างสิ้นหวังท่ามกลางความหวาดกลัว แต่ไม่มีใครได้ยิน เทพเจ้าองค์ใดก็ช่วยไม่ได้ พี่น้องของฉัน"
"พวกเขาไม่แม้แต่จะช่วยเหลือตัวเองได้ ไม่ต่างอะไรกับคนอื่น และสิ่งที่พวกเราทำได้ ก็คือการเห็นใจซึ่งกันและกัน"

จอมโจรผู้ยิ่งใหญ่ใต้หน้ากากเงินพูดถากถางเทพเจ้าอย่างไม่เกรงกลัว และดูถูกชื่อเสียงอันจอมปลอมที่เหล่าชนชั้นสูงพากันแย่งชิงเข้าหา
ไม่ว่าจะเป็น Tsar จากดินแดนอันหนาวเหน็บ หรือนายหญิงแห่งจันทราน้ำค้างแข็ง จอมโจรผู้เงียบขรึมก็มีเพียงท่าทีดูแคลนและความเงียบงันที่ไม่ต่างกัน
จนกระทั่งแสงของดวงจันทร์ได้เอ่อล้นออกจากหอคอยสูง และเผาผลาญหน้ากากเงินกับความดื้อรั้นในแววตาของเธอไปจนหมดสิ้น...