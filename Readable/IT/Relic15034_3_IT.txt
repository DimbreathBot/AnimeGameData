
...
Melino, in preda alla noia, sbadigliò.
"Dovremmo essere quasi alla fine. Aspetta solo un altro po', d'accordo?"
Girò la pagina...

"Anche se è così, voglio ancora scegliere la strada più difficile."
Proprio come in quelle lontane notti d'inverno, si addormentò tra le braccia di sua madre, ascoltando storie che aveva quasi dimenticato ma che non poteva fare a meno di ascoltare. Gli eroi delle storie devono sempre superare innumerevoli peripezie prima di raggiungere la destinazione, ma il prezzo da pagare e le perdite da subire lungo la via non fanno che rendere ancora più preziose quelle ricompense che tanta fatica sono costate.
"Nello specchio ho visto che nessuno mi voleva più bene, e che forse tutti mi detestavano. Anche solo ricevere un sorriso da loro sarebbe stato incredibilmente difficile... Ma questo è il mondo reale, ed è pieno di cambiamenti impossibili da prevedere."
"No, non puoi farlo! La fortuna che ti ha donato la magia serve a renderti felice! Se il suo incanto si interrompesse..."
"Di cosa ti preoccupi? Anche se tu e tutti gli altri smetteste di volermi bene, quando la magia sparirà, io continuerei ad amarvi tutti dal primo all'ultimo. Tratterò ognuno con la massima sincerità, come fanno i protagonisti di tutte quelle storie... Finché sarai disposto a custodirlo, il mio cuore apparterrà a te!"
Nessuna campana stava rintoccando né aleggiavano altri presagi, ma sembrava che il tempo stabilito di cui parlava la strega fosse arrivato.
"Per principio, dovrei apparire solo alla fine del viaggio mostrato dallo specchio. So che è ancora presto, ma... una strega fa sempre ciò che più le pare."
Così, la strega prese ciò che più desiderava da ciò che la giovane aveva da dare.
"Il mio desiderio si è avverato, ma ho perso tutto..."
"Sarà un buon personaggio, anche in altre storie". La strega scosse dolcemente il calamaio, all'interno del quale la ragazza si ritrovò prigioniera.
"Ma lei esiste per me, così come io esisto per lei... Se davvero è destinata a non essere mai libera, allora lascia che io rimanga con lei. Una volta, in quel calamaio, ho scorto universi sconfinati e innumerevoli storie. Forse tra quelle ce ne sarà una che avrà posto per tutti e due, e magari anch'io riuscirò a diventare un buon personaggio..."

"L'ho memorizzata! Stasera racconteremo questa storia alla mamma. Credi che le piacerà?"
Ignorando la ragazzina, Melino si tirò su e abbaiò un paio di volte, poi girò su sé stesso e corse giù lasciando la soffitta.
"Umpf! Perché tante storie? Scommetto che ha fame. È proprio come un bambino!"
Anche la ragazzina uscì dalla stanza, lasciandosi dietro un libro dall'aspetto semplice ed essenziale appoggiato sul pavimento della soffitta.
