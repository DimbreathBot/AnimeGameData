
นั่นคืออดีตอันไกลโพ้นที่ถูกเรียกขานว่าตำนาน ในยุคสมัยที่มังกรยักษ์ยังคงก้าวเดินอยู่บนทุ่งเพลิงโชน
หลังจากผ่านการทดสอบมานับไม่ถ้วน ผู้กล้าฝาแฝดที่พลัดพรากได้พบกันอีกครั้ง ต่อหน้าซากของมังกรร้าย และลั่นคำปฏิญาณว่า

"พ่อเสียไปเพราะความหุนหันพลันแล่นของราชามังกร ส่วนแม่ก็เสียสละตัวเองเพื่อปกป้องลูก ๆ"
"หากไม่ใช่เพราะได้ญาติที่มาจากผองสรรพสิ่ง และเหมืองแร่ช่วยเหลือไว้ Ahpub กับ Ixquieh ก็คงไม่มีโอกาสได้พบกันอีกครั้ง"
"ด้วยเหตุนี้ เราขอสาบานต่อต้น Yaxche ศักดิ์สิทธิ์ว่า จะกำจัดความตาย ความพินาศ และความเจ็บปวดทั้งปวงให้สิ้น"
"เพื่อไม่ให้เหล่าผู้ที่แข็งแกร่งในโลกนี้รังแกผู้อ่อนแออีกต่อไป เพื่อนำแสงสว่างมาสู่ดินแดนที่ไร้ซึ่งกลางวันและกลางคืนนี้"

ด้วยเหตุนี้ ผู้กล้าฝาแฝดจึงได้เริ่มต้นการผจญภัย ไปตามเส้นทางแห่ง "พลัง" และ "พร" ด้วยกัน
เด็กหนุ่มผู้มีอารมณ์รุนแรง และเด็กสาวผู้เยือกเย็นเดินทางไปด้วยกัน เพื่อเติมเต็มข้อบกพร่องให้แก่กันและกัน...

"พวกเราเป็นเพียงมนุษย์อ่อนแอ ส่วนท่านคือมังกรยักษ์ที่สามารถเรียกลมเรียกฝนที่สั่นสะเทือนฟ้าได้"
"ท่านสามารถเรียกสายฟ้าของท่านออกมาได้สามครั้ง หากยังไม่สามารถเอาชนะเราได้ ท่านจะต้องรับการโจมตีของเราทั้งหมดสามครั้ง"
"มังกรยักษ์ผู้สูงส่งและทะนงตนเอ๋ย ท่านกล้าที่จะต่อสู้กับมนุษย์หรือไม่? หรือว่าท่านกล้าหนีอย่างเดียว?"

พวกเขาจึงได้ท้าทายผู้ซึ่งอ้างตนว่าเป็นสุริยเทพ ด้วยพลังที่มนุษย์สุดจะจินตนาการได้ด้วยประการฉะนี้
พวกเขาเผชิญหน้ากับสายฟ้าที่สั่นสะเทือนทั้งภูเขา ก่อนที่สุดท้ายจะเป่าลูกดอก สอยดวงอาทิตย์ปลอมดวงนั้นร่วงลงมาจากฟ้า

"ดูสิ องค์ราชาผู้สูงส่ง เทคนิคอันหยาบกระด้างของมนุษย์ปุถุชน จะหลอมอัญมณีที่สมบูรณ์แบบเช่นนี้ออกมาได้อย่างไรกัน?"
"ข้ากับพี่ชายผู้โง่เขลาของข้าได้รับคำสั่งจากเจ้านาย ให้นำยาลับมามอบให้ท่านใช้รักษาบาดแผล"
"อัญมณีที่เจ้านายของเรามอบให้อยู่ตรงนี้ เชิญท่านตรวจสอบดูได้เลย เฮ้อ พวกเราจะทำร้ายท่านได้อย่างไรกัน?"

อัญมณีเลียนแบบที่ดูเหมือนของแท้อย่างสมบูรณ์แบบ ถูกหลอมขึ้นด้วยไฟหลอมที่มนุษย์ไม่เคยเห็นมาก่อนด้วยประการฉะนี้
พวกเขาหลอกล่อให้มังกรยักษ์ที่ทำให้เกิดแผ่นดินไหวดื่มยาลับที่ช่วงชิงพลังของมันไป จากนั้นก็ฝังมันไว้กลางทิวเขา

ตำนานการผจญภัยอันเหนือจินตนาการนับไม่ถ้วน ได้กลายเป็นต้นกำเนิดของเผ่าผองสรรพสิ่ง และเหมืองแร่ในกาลต่อมา
และ ณ จุดสิ้นสุดที่เส้นทางทั้งหมดมาบรรจบกัน วีรชนฝาแฝดที่ได้พบกับผู้กล้า ก็เดินฝ่าสายลมยามค่ำคืนไปพร้อมกับเขา...

"ผู้กล้าเอ๋ย หากเส้นทางที่ท่านมุ่งไปคือการปราบมังกรร้าย"
"ผู้กล้าเอ๋ย หากเส้นทางที่ท่านมุ่งไปคือความทุกข์ยาก"
"พวกเราขอสาบานต่อหน้าต้น Yaxche อันศักดิ์สิทธิ์และบรรพบุรุษว่า"
"ลูกดอกของ Ahpub และไฟหลอมของ Ixquieh จะรับใช้ท่าน"