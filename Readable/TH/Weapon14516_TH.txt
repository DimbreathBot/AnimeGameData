
นี่คือส่วนหนึ่งในเรื่องราวการต่อสู้ระหว่างราชาภูเขาไฟ และชาวเผ่าต่าง ๆ ใน Natlan

ทุกคนน่าจะรู้เรื่องราวของราชาภูเขาไฟ ที่น่ารังเกียจนั้นกันดีแล้ว มันเป็นสัตว์ประหลาดขนาดใหญ่ที่มีสีดำ และสีม่วงผสมกัน รูปร่างของมันเหมือนกับซาลาแมนเดอร์ มันฉวยโอกาสตอนที่มังกรยักษ์โบราณพวกนั้นไม่อยู่ แอบยึดครองภูเขาไฟใหญ่ Tollan ที่ว่างเปล่า และทำเรื่องชั่วช้าสารพัดไว้ในดินแดน Natlan จนทำให้ผู้คนในชนเผ่าต้องทุกข์ทน โชคดีที่ในที่สุดราชาภูเขาไฟสีดำก็ถูกขับออกจาก Natlan อย่างสิ้นเชิง เด็ก สมัยนี้จึงไม่ต้องกังวลว่า มันจะคิดทำเรื่องชั่วช้าอะไรอีกแล้ว
เรื่องที่เราจะเล่าในวันนี้ก็คือ เรื่องราวที่ Cochanina อดีตเทพแห่งไฟ ขับไล่ราชาภูเขาไฟจอมเจ้าเล่ห์ออกไปจากเผ่า "เหล่าวารี"

วันหนึ่ง ขณะที่ราชาภูเขาไฟนอนอยู่ในภูเขาไฟ พอมันมองดูร่างอันดำเมี่ยมของตนแล้ว ก็บังเกิดความคิดชั่วร้ายอย่างหนึ่งขึ้นมา
"เฮ้อ ข้างล่างภูเขาไฟนั้นมืดเกินไป มืดยิ่งกว่าคืนที่ไร้แสงจันทร์ซะอีก ขนาดข้าเองยังมองไม่เห็นตัวเองเลย"
"ได้ยินว่า 'เหล่าวารี' ที่อยู่ทางใต้มีน้ำแร่ที่ใสสะอาดที่สุดใน Natlan อยู่ ถ้าข้าโยนสิ่งสกปรกสีดำพวกนี้ที่อยู่ใต้ภูเขาไฟลงไปล้างในนั้นได้ทั้งหมด อาจจะทำให้ที่นี่สะอาดขึ้นก็ได้! ส่วนชาวเผ่าตัวเล็ก ๆ พวกนั้น ใครจะสนล่ะว่าพวกเขาจะคิดยังไง?"
ราชาภูเขาไฟผู้ยิ่งใหญ่คิดได้เช่นนี้แล้ว ก็อดไม่ได้ที่จะพึงพอใจกับความคิดที่จะเปลี่ยนที่นี่ให้สะอาดขึ้น ดังนั้นมันจึงสั่งให้ภูเขาไฟพ่นควันหนาทึบ แล้วซ่อนตัวอยู่ในเงาควัน เดินทางมายังเผ่า "เหล่าวารี" ราชาภูเขาไฟเทของสีดำสนิทนั้นลงไปในบ่อน้ำจนหมด โดยไม่สนใจว่าใครจะขัดขวาง ทำให้ทั้งเผ่าตกอยู่ในสภาพแวดล้อมอันเลวร้าย แม้แต่ Flowcurrent Bird เองก็ยังทนไม่ได้ พวกมันจึงกระพือปีกบินหนีไป
ขืนเป็นแบบนี้ต่อไปต้องแย่แน่! ดังนั้นผู้อาวุโสของเผ่าจึงรีบไปหา Cochanina ซึ่งเป็นเทพแห่งไฟในตอนนั้น และรายงานต้นสายปลายเหตุทั้งหมดให้เธอฟัง
ท่าน Cochanina ถอนหายใจ นี่ไม่ใช่ครั้งแรกที่ราชาภูเขาไฟทำเรื่องไร้สาระบนแผ่นดินของ Natlan แต่น่าเสียดายที่ราชาภูเขาไฟนั้นแข็งแกร่งเกินไป แม้ว่ามันจะเคยถูกเทพแห่งไฟคนก่อน ๆ กำราบมาแล้วหลายต่อหลายครั้ง แต่มันก็มักจะโชคดีหนีรอดไปได้ทุกครั้ง และกบดานอยู่ใต้ภูเขาไฟอันมืดมิดอยู่ระยะหนึ่ง จากนั้นก็กลับมาอีก ดังนั้นท่าน Cochanina จึงคิดหาวิธีขับไล่ราชาภูเขาไฟให้ออกไปจากดินแดนแห่งนี้ขึ้นมา เธอไม่ได้พกอาวุธของตัวเองมาด้วย — ซึ่งก็คือ มีด Unu Pachacuti อันเลื่องชื่อเล่มนั้นนั่นเอง... เธอพกมาเพียงกระดานโต้คลื่นแผ่นหนึ่งเท่านั้น
เมื่อท่าน Cochanina มาถึงตรงหน้าราชาภูเขาไฟ มันกำลังนอนตีพุงกลมโตของมันอยู่ในบ่อน้ำพุร้อนที่ถูกย้อมจนเป็นสีดำอย่างสบายใจ ท่าทางดูผ่อนคลายอย่างเห็นได้ชัด
"โอ้ ราชาภูเขาไฟผู้ยิ่งใหญ่ น้ำพุร้อนของมนุษย์ต่ำต้อยพวกนี้ จะชะล้างสมบัติอันล้ำค่าของท่านได้อย่างไร? มีเพียงสมบัติลับที่ 'เหล่าวารี' สืบทอดมาตั้งแต่สมัยโบราณเท่านั้น ที่จะคู่ควรกับท่าน ซึ่งก็คือ 'ถ้วยแห่งสายรุ้ง' ที่ผู้กล้า Uenuku ผู้ยิ่งใหญ่ทิ้งไว้ มันสามารถปล่อยสายรุ้งที่ไม่มีที่สิ้นสุดออกมาได้ สิ่งนี้ต่างหากที่คู่ควรกับท่าน"
"หืม?" ราชาภูเขาไฟสนใจขึ้นมาทันที แม้ผู้หญิงที่อยู่ตรงหน้านี้จะเป็นเพียงชาวเผ่าตัวเล็ก ๆ แต่ข้อเสนอและท่าทีอ่อนน้อมของเธอ ก็ทำให้มันพอใจมากเลยทีเดียว "ถ้าอย่างนั้น ทำไมยังไม่รีบพาข้าราชาผู้นี้ ไปเอาสมบัติลับที่ควรจะเป็นของข้าอีกเล่า?"
"เฮ้อ ราชาภูเขาไฟผู้ยิ่งใหญ่ ท่านคงไม่รู้สินะว่าสมบัติลับนั้นไม่ได้อยู่บนพื้นดิน แต่ถูกซ่อนไว้ที่ใต้ทะเลลึก น่าเสียดายที่ท่านโต้คลื่นไม่เป็น พวกเราเป็นแค่มนุษย์ตัวเล็ก ๆ เท่านั้น จึงไม่สามารถสร้างเรือใหญ่ที่รองรับร่างกายอันใหญ่โตของท่านได้..."
"ฮึ่ม! อย่ามาดูถูกข้าเชียวนะ!" ราชาภูเขาไฟตอบกลับอย่างฉุนเฉียว นิสัยมันเป็นแบบนี้มาตั้งแต่ไหนแต่ไรแล้ว ทุกครั้งที่พวกชาวเผ่าตัวเล็ก ๆ พูดว่าพวกเขาทำอะไรไม่ได้ มันก็มักจะยืนกรานว่าตัวเองทำได้ "นำทางไปสิ! กะอีแค่โต้คลื่น สำหรับข้าแล้วมันจะยากสักแค่ไหนกันเชียว?"
ด้วยเหตุนี้ ท่าน Cosanzeana จึงพาราชาภูเขาไฟมุ่งหน้าไปยังทะเลลึก ราชาภูเขาไฟตัวใหญ่เทอะทะนั้น ไหนเลยจะเทียบกับแชมป์โต้คลื่นประจำเผ่าได้ มันจึงได้แต่ไล่ตามหลังกระดานโต้คลื่นของเธอไป เพราะคลื่นที่เธอสร้างขึ้นทำให้มันสำลักน้ำไปหลายอึก พอเห็นว่ามันเริ่มวิงเวียนตาลาย ท่าน Cochanina ก็ขว้างปลาปักเป้าตัวหนึ่งออกไปไกล ๆ แล้วตะโกนว่า:
"ดูสิ สมบัติลับอยู่ตรงนั้น! คือกุญแจที่ใช้เปิดสมบัติลับ!"
คลื่นที่ซัดสาดทำให้ราชาภูเขาไฟมองไม่เห็นว่าเธอขว้างอะไรออกไป แต่มันคือราชาภูเขาไฟผู้ยิ่งใหญ่ จะยอมรับว่าตัวมันเองมีจุดอ่อนได้อย่างไร? ดังนั้นมันจึงคำรามและกระโจนเข้าไปหาสิ่งที่เรียกว่า "สมบัติลับ" แต่กลับถูกหนามของปลาปักเป้าแทงจนพรุน ราชาภูเขาไฟเจ็บจนร่วงจากกระดานโต้คลื่น และตกลงไปในทะเล
แม้ราชาภูเขาไฟจะมีร่างกายใหญ่โต แต่เมื่อเทียบกับทะเลอันกว้างใหญ่แล้วก็เป็นเพียงเม็ดทรายเล็ก ๆ เท่านั้น ยิ่งไปกว่านั้น ในทะเลยังมีสิ่งที่น่ากลัวยิ่งกว่ามากมาย ราชาภูเขาไฟตะเกียกตะกายอย่างทุลักทุเลในทะเลอยู่ครึ่งค่อนวัน ในที่สุดก็คว้าต้นกกต้นหนึ่งได้ และล่องลอยไปตามกระแสน้ำอยู่นานกว่าจะลอยกลับเข้าฝั่ง แม้ว่าท่าน Cochanina จะขับไล่มันออกไปจาก Natlan โดยสมบูรณ์ไม่ได้ แต่นับตั้งแต่นั้นมา ราชาภูเขาไฟก็ไม่กล้าคิดร้ายกับเผ่า "เหล่าวารี" อีกเลย