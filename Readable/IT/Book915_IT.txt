Il gatto tatuato concluse il suo racconto, e il soriano fece ondeggiare la coda verso destra.
La gatta tricolore avanzò con eleganza per poi esibirsi in un aggraziato inchino.
"Come si suol dire, anche tra i felini ci sono molti perdigiorno, miao.
Uno scansafatiche che ciondola sempre fuori dalle porte della città ci aveva incaricato di escogitare un metodo unico e infallibile per catturare i topi, miao.
Seguendo le mie istruzioni, il nostro caro pelandrone ha cambiato l'insegna della sua tana da 'Capanna del Gatto' a 'Topaia di sosta', miao.
Da quel momento, ogni volta che dei roditori entrano in città, purr, sentono una voce gentile e amichevole che li chiama: 'Amici topi e ratti! Se siete stanchi dopo un lungo viaggio, venite a godervi un po' di meritato ristoro!'; oppure: 'Amici topi e ratti! Rilassate le vostre membra sorcine e godetevi un bel bagno caldo!', miao.
Così, ora i topi si strofinano con il sale, si spalmano l'olio addosso e si mettono in fila per entrare in una vasca di 'acqua tiepida' che in realtà è acqua bollente, miao.
Dopodiché, finiscono dritti dritti tra le fauci del nostro amico scansafatiche, miao!"
Perroux non riuscì a trattenere un "pfff". "Ah! Che tricolore scaltra!"
La tricolore si esibì di nuovo nel suo aggraziato inchino, per poi tornare al suo posto con l'eleganza di una nobildonna.

"Q-Quindi ora è il turno di questa leale servitrice..." La gatta bruciacchiata si schernì.
"Il pelo di questa umile serva si è bruciato mentre cercava un po' di tepore in una pila di legna da ardere...
È stato veramente strano. Quest'umile serva si era appena addormentata, c'era un tepore così piacevole... Stava sognando di essere tornata gattina, le pareva di dormire nel pelo della sua mamma... Mentre dormiva, però, la sua pelliccia ha preso fuoco...
G-Grazie all'aiuto del Capo, ora quest'umile serva si occupa di girare tra le fogne della città per recapitare messaggi, trasmettere informazioni, svolgere commissioni e quant'altro. Perché non ho paura di sporcarsi le zampe...
N-Non so fare granché d'altro, però, a parte questo..."
Il gatto soriano si schiarì la gola facendo trasalire la gatta bruciacchiata, che con un sorriso si ritirò senza emettere un fiato.
"Molto bene. Ora dovrebbe esserle chiaro di cosa ci occupiamo normalmente all'Agenzia Gactotum.
L'abbiamo invitata qui perché ci siamo scontrati con un problema irrisolvibile, Monsieur Perroux, e vorremmo che ci fornisse il suo aiuto in merito!"