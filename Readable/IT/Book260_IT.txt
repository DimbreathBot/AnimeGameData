—Ritou—
Sono già passati diversi giorni dal mio arrivo a Ritou, tuttavia, la Commissione Kanjou ancora non sembra avere intenzione di lasciarmi passare. Non so per quanto dovrò rimanere in questo luogo... Spero che il signor Kurisu trovi un modo per farmi uscire da qui.

Il signor Kurisu è il presidente del commercio del luogo. Originario di Fontaine, è un gentiluomo riservato e amichevole, dotato di un certo charme che fa sentire gli altri stranieri come a casa.

Avevo sentito dire che Inazuma non vedeva di buon occhio i viaggiatori, ma è stato solo quando ho messo piede a Ritou che ho compreso la gravità della situazione.
Il Decreto Sakoku è in vigore da un po'. Sebbene molti viaggiatori abbiano deciso di restare sull'isola, molti vanno e vengono, fermandosi solo per un breve periodo. Anche molti mercanti hanno fatto le valigie e se ne sono tornati a casa. Nel suo stato attuale, Ritou è un luogo lugubre e deprimente.
Si dice che centinaia di anni fa Hiroshi, del clan Hiiragi, costruì questo porto commerciale. Invitò abili mercanti ad aprire le proprie attività qui e incoraggiò il libero commercio. Ritou prosperò per molto tempo... Ma credo che il povero Hiroshi si rivolterebbe nella tomba se sapesse dello stato in cui versa ormai Ritou.
A ogni modo, il suo discendente, l'attuale commissario di Kanjou, sembra godersi la bella vita.
Ovviamente la cosa non può che far ribollire il sangue nelle vene a tutti.

Dopo alcuni giorni, il signor Kurisu mi ha portato delle buone notizie.
Ha saputo che la flotta della Crux farà un breve scalo a Inazuma. Questa famosa flotta armata dovrebbe riuscire in qualche modo a portarmi di nascosto a un'altra isola, ha detto. Dovrò solo essere paziente.
Non so se le informazioni di Kurisu siano affidabili, ma è sempre bene essere pronti. Prima di tutto, dovrò pensare a come recuperare dalla signorina Yurika i miei strumenti per accamparmi e accendere un fuoco. La implorerò, se necessario...

Pare che lo Shogunato abbia attaccato un altro avamposto di Sangonomiya, causando molti morti... o è successo l'opposto? I pochi stranieri rimasti qui non fanno altro che spettegolare. Persino quelli al servizio del commissario diffondono dicerie senza alcun rimorso.
Non è chiaro cosa sia successo, ma altri mercanti ancora hanno chiuso bottega e se ne sono andati. Molte navi militari sono andate e venute dal porto, trasportando probabilmente delle riserve militari di emergenza...

Forse riuscirò ad approfittare della confusione per recuperare la mia roba dal magazzino.

Oh, e devo anche ricordarmi di... non perdere di nuovo il mio diario.
Ci sono dei diari dalle copertine più belle ed eleganti, certo... ma non è una buona scusa per rimpiazzare quello che ho già!