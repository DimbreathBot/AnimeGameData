
Efsaneye göre doğada oradan oraya savrulan ve ışıldayan korlar gibi titreşen hayali alevlerin arasında bile kadim Inazuma ruhunun özü saklı olabilir.
Güvelerin ışığa çekilmesi gibi sırlara çekilen bu görünmez youkai, alev şeklini alarak bir ocaktan diğerine uçtu.
Çıtırdayan odunların arasında sıcak bir fincan çay eşliğinde sohbet edenlerin ağzından hikayeler çaldı.
Daha sonra tüm bu hikayeleri gezgin ruhların şölenlerinde yeniden anlattı.
Ne de olsa büyükleri ve iyileri içki içerken eğlendirmek Otogishu'nun varoluş sebebiydi.

"Ah, ne harika bir akşam. Umarım önümüzdeki yıllar da bu geceki kadar mutlu geçer."
Kitsunelerin şefi Hakushin, etrafı diğer Kitsunelerle çevrili halde başköşeye tüneyip iç geçirdi.
"Ah şu zaman, keşke onu durdurabilsek." deyip sake kadehini kaldırdı
ve sahnedeki düşük rütbeli, bilinmeyen youkaiye "Tamayuratei" unvanını verdi.

Fakat hayat nadiren istediğimiz gibi sonuçlanır, tıpkı acıdan doğan yakarışların çoğu zaman cevapsız kalması gibi.
Şef Hakushin'in üzerindeki kısa süren melankoli kehanetin habercisiydi; çünkü hepimizin bildiği karanlık ve aşındırıcı gelgitin dünyayı yutacağı gün gelmişti.
Yüzlerce youkainin böylesine coşkuyla eğlendiği o geceler sona ermişti, artık lamba ışığında sadece ağlama ve feryat sesleri duyuluyordu.
Böyle acımasız bir yıkımın yaşandığı bir savaş alanında, bir zamanlar şakalarıyla neşe saçan birine hâlâ yer var mıydı?
Ancak adını borçlu olduğu o büyük zatı hatırlayan küçük youkai, zayıflığına rağmen harekete geçmek zorunda hissetti.
Gölgelerin gökyüzünü kapladığı o günlerde, ateşten ateşe sıçrayarak yeryüzünü dolaşan ruhu alev alev yanıyordu.
Bir zamanlar ciddiyetsiz hikayeler anlatmasını sağlayan hikaye anlatıcılığı, artık savaş raporlarının ve düşman hareketlerine ilişkin bilgilerin ayrıntılı bir şekilde aktarılmasına adanmıştı.

Ancak zaman geçtikte bu bitmek bilmeyen çabalar telafisi olmayan bir hasara neden oldu.
Özünü defalarca parçalara ayıran youkai neredeyse tüm ruhunu harcamıştı.
Artık fenerinin içinden böyle zekice sözler söyleyemiyordu
ve en değerli anıları bile paramparça olmuştu.

Bugün, şaşkına dönen youkainin her şeyi unuttuğu
ve yalnızca en fantastik hikayeleri dinlemek isteyen büyük kalabalıkların toplandığı çok eğlenceli etkinliklerde ortaya çıktığı söyleniyor.
Belki de bu, o hikaye anlatıcılarının yarattığı ortamdan etkileniyor
ve asla geri getiremeyeceği geçmiş bir anı yeniden yaşamasını sağlıyordur.