Il calar della notte sembrava sempre voler raggiungere il prima possibile la foresta di bambù del Monte Qingce.
Guardando in alto, tra le ombre delle foglie della foresta di bambù si potevano intravedere dei frammenti dell'argenteo chiaro di luna. In un punto illuminato dalla luna e lontano dai gracidii delle rane e dai frinii delle cicale erano appena germogliati dei nuovi steli di bambù.

La foresta di bambù del Monte Qingce è la rigogliosa ambientazione di numerose fiabe.

Al calar della notte, la donna vestita di bianco cominciò a raccontare al ragazzo numerose storie. Erano racconti antichi che lui non aveva mai sentito prima.

"Tanto tempo fa, in alto nel cielo notturno vi erano tre sorelle lune. Erano più antiche dell'Archon di Geo ed erano nate persino prima della formazione del substrato roccioso su cui ora sorge il Porto di Liyue.
Le lune erano le figlie della prosa e del canto e regnavano sul cielo notturno. Navigavano il cielo sul loro carro argenteo e si alternavano tra loro tre volte al mese. Se non si fossero prontamente passate il regno, quello stesso giorno sarebbe accaduta una terribile catastrofe.
Queste tre splendenti lune condividevano un solo e unico amore: le stelle dell'alba. Una delle tre sorelle riusciva a superare le stelle cadenti e guardare le sale delle stelle del mattino soltanto durante i brevissimi attimi in cui il giorno e la notte confluiscono tra loro. Pochi attimi dopo, il sole sorge all'orizzonte e il carro porta rapidamente via la sorella della notte.
Le tre sorelle provavano lo stesso affetto per il loro solo e unico amore, e in egual modo provavano lo stesso affetto l'una per le altre. Ma poi, il mondo si scontrò contro le maree della grande calamità.
Col tempo, il carro delle regine fu rovesciato dalle calamità e le dimore delle stelle finirono in rovina. Le tre sorelle della notte si rivoltarono una contro le altre e vennero eternamente separate dalla morte. Ormai non resta che uno dei loro cadaveri, che splende sempre di luce fredda..."

La donna alzò la testa e guardò la luna attraverso quel mare di bambù. Il suo collo lungo ed esile era ricoperto di luce argentea e i suoi occhi brillavano d'oro.

"I lupi sono i figli delle lune, e ricordano le calamità e le tragedie che si scatenarono. Pertanto, ogni luna nuova piangono il fato della loro madre... Ed è per questo che chi vive tra i lupi chiama le stelle del mattino, ovvero le amanti sopravvissute della luna, le stelle addolorate."
"Capisco..."
Il giovane rimase in silenzio per un po' di tempo.
Questa era una storia che gli anziani del villaggio non avevano mai raccontato. Forse era una leggenda sconosciuta persino al più anziano degli anziani. Era un racconto di ben altro livello rispetto a quelli sulle volpi che si sposano e sui mostri che intrappolano le persone, ma meno affascinante di quelli sul Signore di Geo che scaccia gli spiriti maligni. I racconti di quella donna erano come dei sogni fantasiosi.

"Queste sono storie che nessuno ha mai raccontato. Leggende che la gente ha dimenticato da tempo."
La donna vestita di bianco accarezzò dolcemente i capelli del ragazzo e socchiuse le palpebre. Il dorato dei suoi occhi si fece più scuro.
"Prima che gli antichi immortali creassero l'universo, alcuni dèi vagavano per le terre. Fu allora che nacquero molti Adepti. Ma cosa c'era prima d'allora?"
"Solo i frammenti di ricordi e del passato sono diventati storie, e le storie si sono tramutate in leggende tramandate di persona in persona..."
"Anche divinità e Adepti provano nostalgia per questi ricordi che trascendono il mondo mortale."

La donna tirò un lungo sospiro e, voltandosi, notò che il giovane ragazzo si era addormentato.
"Tsk! Incredibile..."
Con un sorriso stanco si tolse il mino e lo mise sul giovane.

Quella notte il ragazzo sognò le tre lune del cielo e il carro argenteo che si fermava davanti alle porte delle stelle.