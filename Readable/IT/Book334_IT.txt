Le terre sotto le profondità afotiche sono molto diverse da quelle in superficie, tant'è che quaggiù bisogna dimenticare ciò che è sensato lassù. Ogni nostra conoscenza passata sulla terraferma e sul mare ci era stata donata direttamente dal cielo, ma in questo nuovo mondo dobbiamo ricominciare da zero, faticando ad applicare finanche i metodi più semplici.
Oh, tu che verrai in futuro e leggerai le mie parole... Non pensare che la tua vita sia la norma. Anche tra centinaia o migliaia d'anni, anche quando la gente si sarà abituata a vivere quaggiù, ricorda che i giorni senza sole né luna non sono normali. E anche se qualche saggio riuscirà ad attrarre da noi il sole, non mancheranno gli sciagurati che useranno la sua luce per gettare l'ombra su di noi.
Questo libro ha lo scopo di aiutare le persone a capire il mondo in cui vivono e a non dimenticare il desiderio di tornare nella luce.
(Questo libro è stato modificato, revisionato e rimaneggiato nel corso degli anni. Anche il titolo è cambiato da "Terra afotica" a "Tokoyokoku", per poi diventare "Byakuyakoku". In futuro, per grazia di Watatsumi, la gente degli abissi tornerà a vivere sopra il livello del mare. Sembra che il termine "Terra afotica" abbia un qualche significato particolare, perché non è mai stato cambiato in nessuna parte del testo.)

Sul vento e sull'acqua
È inutile parlare delle montagne, poiché esse non sono presenti a Byakuyakoku. Tuttavia, i nostri sacerdoti e saggi hanno scoperto che, persino a queste profondità, permane l'energia del "vento imperituro" e dell'"acqua". L'incarnazione del vento imperituro è nota come "Tokoyo Ookami", che è anche chiamata poeticamente "mille venti" o "mille venti del tempo". L'acqua, invece, appartiene al regno degli Elementosauri, rappresentato dagli Elementosauri abissali.
Abbiamo già sviluppato un ambito di studi sulla relazione tra il fuoco solare, il vento e l'acqua, per cui bisogna prendere in considerazione sia l'idrologia che il vento imperituro prima di intraprendere un qualsiasi progetto di ingegneria civile.

I confini di Byakuyakoku
I confini di Byakuyakoku sono segnati da tre angoli, che indicano i confini dell'altalenante scontro tra umani ed Elementosauri.
Durante l'epoca di Byakuyakoku, presso questi tre angoli furono costruite le Torri dei tre regni, che venivano usate per portare armonia nei regni stessi. I loro antichi nomi sono andati perduti nel tempo, e dopo l'arrivo di Watatsumi ne ricevettero di nuovi.
Queste torri sono estremamente importanti e le loro posizioni non sono allineate né col vento né con l'acqua. Servono anzi a stabilizzare gli orientamenti di Byakuyakoku e a controllarne il flusso ventoso e quello acquatico.
Se le torri venissero minacciate, lo sarebbe anche la nazione intera. Per questo motivo sono state nascoste con l'ausilio di arti segrete. Solo le sacerdotesse e i Vassalli di Watatsumi possono evocarle.

Le Forre
Nel passato più remoto, le Forre erano schiacciate tra la parete della montagna e un'area nota come le Terre circolari, ed è per questo che vengono chiamate così. Tuttavia, i più che insoliti spostamenti tettonici di Byakuyakoku portarono le Terre circolari a sprofondare, portando quindi a un significativo ampliamento delle Forre.

Il Cuore del Serpente
Quando i nostri antenati scoprirono questo luogo, vennero accolti da un fenomeno unico: qui lo spazio può sovrapporsi in un certo punto. In seguito, tale fenomeno venne sfruttato per creare il Cuore del Serpente, usato per custodire segreti, imprigionare criminali e venerare Ouroboros, il fantomatico grande serpente.
Nel passato più remoto, questo luogo era chiamato Delphi, la terra dei serpenti. Tale nome non cambiò neanche dopo l'arrivo dell'Omikami di Watatsumi. Le opere d'arte antiche raffigurano il serpente privo di squame, detto Ouroboros, e il serpente adornato di coralli, detto Orobashi.

Il Dainichi Mikoshi
In origine, questo luogo era chiamato Helios, era l'altissima torre costruita dal saggio Aberaku e rappresentava la terra, l'elemento sito tra vento e acqua.
Stando alla profezia, è probabile che esso fu il sole che il saggio mostrò alla sua gente e che usò per illuminare il buio delle caverne. Inoltre, come suggerito dalle profezie, esso fu poi usato per gettare una grande ombra sulla nazione.