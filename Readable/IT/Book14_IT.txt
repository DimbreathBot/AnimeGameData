Iniziai a sentirmi strano, poi notai che... ero diventato un dente di leone!
I denti di leone non hanno né bocca né lingua, quindi non avrei potuto protestare neanche se avessi voluto. Potevo solo guardare inerme l'imponente figura, che prese delicatamente la pianta di dente di leone e la tenne tra l'indice e il pollice.
"Dente di leone, dente di leone, cavalca il vento verso una terra lontana."
Recitò la volpe.
Soffiò, e i semi di dente di leone iniziarono a danzare in aria. Fui travolto da una tempesta e trasportato verso un cielo lontano.
Tutto quel vorticare mi stordì. Quegli occhi brillanti come pietre preziose in un lago mi avevano ormai abbandonato, così come la mia coscienza e la promessa fatta dalla volpe.
"Oh, Archon di Anemo, ti supplico, trasformaci in esseri umani! Solo allora saremo al sicuro dai loro archi da caccia e pugnali!"
...
Quando mi risvegliai ero nel bosco dietro al mio villaggio.
Il bosco era pieno di alberi rigogliosi e al centro vi era un piccolo laghetto.
Il lago era chiarissimo e splendeva sotto la luce del sole, come le vetrate colorate della Cattedrale di Mondstadt.
I raggi del sole risplendevano tra i rami più alti luccicando sulla superficie dell'acqua come frammenti di gemme preziose. Uno spettacolo meraviglioso.
Quel giorno faceva fresco. Ero a caccia nella foresta quando arrivai sul limitare del lago. La brillante acqua mi ricordò la ragazza che amavo tanto tempo prima.
Non ricordavo molto di lei, ma sentivo che i suoi occhi assomigliavano all'acqua del lago e splendevano come i frammenti di pietre preziose nascosti lì sotto.
Mmmh. Forse quel giorno mi persi nei miei pensieri e mi addormentai guardando il lago splendente.