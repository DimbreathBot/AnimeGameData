
Seguendo le istruzioni del suo maestro, la ragazza si diresse a nord, attraversando le gelide steppe e il corridoio di specchi frantumati posto sul bordo del mare ghiacciato.
Dopo aver ucciso innumerevoli mostri che vagavano tra le rovine, intravide finalmente, attraverso un velo stracciato, il barlume di un tesoro sepolto dalla neve.

Era un'epoca in cui le masse ignoranti s'inchinavano ancora ai decreti del cielo, e la corte reale dell'astro dell'aurora pendeva al di sopra delle nuvole.
Nobili e magnifiche creazioni discesero dalla luce, e i mortali, ignari della loro vera natura, li chiamavano "angeli".
Le loro ali argentine brillavano come fiamme al chiaro di luna; le loro corone, fabbricate con le ossa della terra e le stelle del firmamento, erano adornate da sette raggi.
Il nome sulle corone rappresentava l'amore promesso a tutte le creature dagli dèi celesti, o forse il mandato per governare le nazioni della terra.

"Amerete ogni essere su questa terra, con il cuore, con l'anima e con la potenza.
Amerete come la rugiada del mattino anela all'alba, e i semi i venti alisei."

Essi erano i servitori più fedeli della corte celeste, giudici infallibili e portatori di giustizia.
Tessero un velo per il grande sovrano del firmamento, rivelando il sacro verbo a tutti i regni.
Tale era il compito per cui erano stati generati, o almeno così avrebbe dovuto essere...

Poi, il primo angelo incontrò un giovane senza nome sotto l'albero argenteo dell'Estremo Nord.
E in quelle pupille simili a stelle, vide un'immagine di sé che non aveva mai visto prima.
Era un amore fuori da ogni legge, una libertà che il cielo non avrebbe mai concesso.
Il suo cuore palpitò in modi a lei sconosciuti, e l'eterna corona di stelle forgiata in nome dell'amore d'improvviso si spezzò.
Poggiandola nella neve ai piedi dell'albero argenteo, la fanciulla dell'alba pronunziò il suo giuramento:

"Ora vieni, resta con me... Riscriviamo queste assurde leggi con le ossa, e nutriamo l'infecondo Nord col nostro sangue.
Costruiamo una città e una torre che arrivi fino alle nuvole, così che le genti non debbano più versare lacrime di dolore.
Restituisco alla polvere quest'inutile corona, così che tutte le nazioni sulla terra possano liberarsi dalle loro catene."