
Quando i corni proclamarono la potenza del regno del Nord, dei passi tonanti scossero la terra,
come binari di ferro che si estendono nella tundra ghiacciata, scagliando pallide fiamme in ogni direzione.
Un contingente al servizio di Sua Maestà la Tsaritsa, che non aveva giurato fedeltà a nessuno specifico Messaggero,
promise di dar vita a un mondo nuovo e puro sotto il candido baluginio degli astri.

Anche coloro che abitavano ai confini, forti dell'autonomia concessa loro, rimasero figli della loro madrepatria;
perché, nel suo amore sconfinato, la Tsaritsa non abbandonava mai coloro che sceglievano di seguirla.
Fin dai suoi primi anni di servizio, il praporshchik che guidava la compagnia di frontiera aveva mantenuto questa convinzione;
finché, un giorno, non si ritrovò dinanzi alle porte dell'inferno, e vide le anime di coloro che non erano amati dal mondo.

L'autorizzazione all'attacco non era ancora arrivata, ma lui aveva già deciso:
"Abbiamo fatto tutta questa strada per salvare degli innocenti afflitti da una calamità devastante...
Come possiamo starcene a guardare, mentre quelle bestie nere come la pece divorano la terra, strappando via la vita a madri e figli?
Se è questo ciò che i superiori definiscono 'ordine', allora che vadano all'inferno."

...
Così, l'immondo miasma fu spazzato via dai venti del Nord, mentre la prima luce dell'aurora penetrava nella coltre di nubi color carbone, gettando il suo bagliore sulla terra cerulea.
La guerra era finita, ma nessun eroe tornò trionfante all'alta torre; soltanto un criminale e i bambini che aveva salvato a rischio della vita.
Sebbene il piano avesse deviato leggermente dal suo corso, il dottore rinnegato non diede peso alla cosa, poiché il fine era stato raggiunto.
Diserzione, lesa maestà nei confronti della Tsaritsa... Erano crimini decisamente gravi, ma che vennero perdonati grazie a un nuovo giuramento.
In cima a una scalinata fatta di ossa, dei nuovi guerrieri diedero inizio alla loro guardia, finché le maree abissali non si sarebbero prosciugate.