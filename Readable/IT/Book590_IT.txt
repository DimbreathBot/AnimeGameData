Ehilà, giovane... adulto, o vegliardo, o qualunque età tu abbia! Vedo che hai trovato il mio tesoro e letto il mio diario!
Sono un'inventrice e un'avventuriera! Perfino la signorina Idyia mi ritiene un genio, sai.
Questo fantastico parco acquatico è il luogo più lontano che abbia mai raggiunto. Mi sono divertita un sacco. E tu?
Anche se non è stato così, non fa niente: sono sicura che farai proprio come me e troverai parchi da esplorare ancora più belli di questo!
Mamma e papà mi hanno raccontato che c'è una nuvola su cui sorge un paradiso di tordi e Cristallotteri. Avevo costruito questo aquilone per raggiungere quel posto e giocare con loro!
Però, anche se sono riuscita a spiccare il volo con l'aquilone, non ho trovato quel paradiso. Forse non volavo abbastanza in alto.
Ma va bene così! Sono atterrata nel deserto, ho fatto amicizia con un bellissimo uccellone rosso e ho perfino viaggiato sul dorso di un animale enorme con tante zampe. Penso che si chiami... Scarpione, o qualcosa del genere!
Oh, e dopo ho incontrato la signorina Idyia, che ha convinto l'uccellone rosso e lo Scarpione gigante a tornare indietro e a rimettersi a dormire!
Poi mi ha portato in questo parco acquatico, dove ho trovato quelle sfere d'acqua volanti che sono ancora più magiche dei Cristallotteri!
Mi hanno dato delle mele buonissime, aiutato a cercare materiali di costruzione per un nuovo aquilone e anche aiutato a costruirlo. Mi hanno perfino portato con loro in nuove avventure in luoghi misteriosi, per farmi ammirare il panorama da un'altezza ancora più grande!
La signorina Idyia ha detto che se dovessi diventare anche io una famosa avventuriera, allora questo posto dovrà essere la mia prima destinazione, l'inizio del mio viaggio!
Quindi, ho disegnato sul diario il primo super aquilone inventato da me! Cioè... ho disegnato il progetto, almeno.
Chissà, forse anche tu visiterai dei posti inaspettati e conoscerai nuovi amici dopo aver costruito un aquilone!
Oh, e poi, prima di usarlo, assicurati di coprirti il corpo di palloncini. È fondamentale, se non vuoi farti male quando torni a terra in picchiata!
Comunque, ti auguro buonissima fortuna! Spero che con questo aquilone volerai ancora più in alto di me!
...
(Trovi molti schizzi alla fine del diario. Dev'essere questo l'aquilone di cui parlava colei che ha scritto queste pagine. Anche se la grafia non è molto chiara, gli schizzi sono davvero ben fatti. Il progetto ha delle belle forme, una struttura scheletrica che riesce a sostenere il peso con efficacia e molte funzioni di sicurezza. Capisci che solo un bambino molto istruito avrebbe potuto produrre un progetto simile. Forse la bambina è figlia di accademici, e sin da piccola si è interessata di ingegneria.)
(Sfortunatamente, essendo il progetto di una bambina, l'aquilone è a sua misura: troppo piccolo e, a differenza di un aliante, inadatto a supportare il peso di un adulto per lunghi periodi. Forse potrebbe diventare il giocattolo perfetto per Paimon... sempre se un giorno volessi dedicare del tempo alla sua costruzione, usando il progetto come riferimento. La procedura sembra davvero faticosa per chi non è esperto...)
