...

หลังประชุมเสร็จ ข้าก็ไปพบกับ Je'lal เพื่อให้เธอช่วยสร้างธนูให้หนึ่งคัน สำหรับเป็นของขวัญอำลาให้ลูกสาว

เมื่อบอกความตั้งใจให้เธอฟังแล้ว เธอก็เงียบไปประมาณสองนาที ดวงตาสีเขียวอมฟ้าดุจเทอร์ควอยซ์ของเธอก็แทบจะพ่นไฟออกมา:

"เจ้าควรจะรู้ไว้ซะนะ ลอร์ดที่แปด เจ้ากำลังใช้ความเมตตาของข้าในทางที่ผิด ซึ่งเดิมทีข้าก็ไม่จำเป็นต้องมอบให้เจ้าก็ได้ เจ้ากล้าดีอย่างไรถึงให้ข้าต้องลดตัวลงตีอาวุธหยาบ ๆ ให้กับมนุษย์ตัวกระจ้อยร่อยเช่นนี้? หากคนที่พูดเรื่องไร้สาระนี้ไม่ใช่ราชา หรือว่าเจ้าละก็ ป่านนี้ข้าคงควักลิ้นที่ลบหลู่นั่นออกมาจากปาก แล้วนำไปเย็บเป็นเสื้อผ้าสีเลือดตัวใหม่ เอาไว้ห่อหุ้มหินหยกอันงดงามของข้าแล้วล่ะ ไม่ ข้าไม่มีทางยอมรับข้อเสนออันน่าขายหน้านี้ได้ ต่อให้เจ้าจะมอบทาสนับแสนกับข้า ข้าก็ไม่มีวันเปลี่ยนใจ"

ยังไม่ทันที่ข้าจะได้พูดอะไรต่อ เธอก็บินจากไปโดยไม่เหลียวหลังกลับมา ในเมื่อเธอปฏิเสธเสียงแข็งตั้งแต่แรกอย่างนี้ ถ้าดูจากนิสัยเกรี้ยวกราดของเธอแล้วละก็ แบบนั้นก็เท่ากับว่าเธอยอมรับแล้วล่ะ

...

เป็นไปตามคาด Je'lal แอบส่งบริวารมังกรให้นำคันธนูที่ตีเสร็จแล้วมาให้ พร้อมกับฝากข้อความว่า อย่าเข้าใจผิด จงจำไว้ว่าธนูคันนี้ "เป็นเพียงงานฝีมือของช่างมังกรทั่วไปในอาณาเขตเท่านั้น" ทำขึ้นมาจาก "เศษวัสดุชั้นต่ำที่ตีขึ้นมาอย่างลวก ๆ" และ "ไม่เกี่ยวข้องกับเธอเลยสักนิด"

ก็อย่างว่าแหละ เธอไม่ได้หลอม "อาวุธหยาบ ๆ" อะไรจริง ๆ นั่นแหละ หินหยกเหล่านี้เป็น (...) ที่เธอเก็บสะสมไว้นานมากแล้ว แม้แต่ (...) ก็คงเผามันไม่ได้ น่าเสียดายจริง ๆ ขนาดสายธนูยังทำขึ้นจากวัสดุธรรมดาเลย รู้งี้ให้เธอตีดาบดีกว่า

อย่างไรก็ตาม ลูกสาวที่น่ารักที่สุดของข้า คงจะชอบของขวัญชิ้นนี้ที่มาจากช่างมังกรธรรมดา ผู้มีนามว่า Ix Je'lal K'ua'l Ka' นะ ไว้ค่อยคิดหาวิธีตอบแทนเธอภายหลังก็แล้วกัน...