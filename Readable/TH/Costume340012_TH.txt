เนื้อผ้านุ่มนิ่มเป็นดั่งเค้กเนื้อนุ่มที่อบด้วยไฟกำลังพอดี สีขาวที่ใช้เป็นหลักเปรียบเสมือนเนื้อครีมลายดอกไม้อันแสนตระการตา สีน้ำตาลอมดำของหมวก ถุงมือและกระโปรง มีผิวสัมผัสราวกับช็อกโกแลต ส่วนไฟร้อนแรงเฉพาะตัวของ Klee นั้น เปรียบดั่งเทียนทำจากลูกกวาดที่คอยเปล่งประกายแสงอันเจิดจ้า
หลังจากอัศวินดอกไม้เพลิงตัวน้อย ได้ผจญภัยในฤดูร้อนอันเป็นที่รักของริ้วเมฆและต้นไม้ใหญ่ เธอก็ได้เปลี่ยนแปลงกลายเป็น "แม่มดเค้กสีแดง"

"สำหรับแม่มดแล้ว อะไรคือเรื่องสำคัญที่สุดกันนะ?"
หลังกลับมายัง Mondstadt อีกครั้ง อัศวินเล็กใหญ่สองคนนั่งกันอยู่บนขอบกำแพงเมือง สายตาจดจ้องไปยังกังหันลมที่กำลังหมุน พร้อมกับพูดคุยเพลิดเพลิน...
แม้ว่า Klee จะเคยได้ยินชื่อเรียก "แม่มด" มานานแล้ว แต่หลังจากได้ฟังเรื่องราวของ "แม่มดสีแดงเพลิง" เมื่อสมัยก่อนแล้ว ความหมายของคำคำนี้ในใจเธอก็เริ่มเปลี่ยนไป
เธอจำได้ว่า สิ่งสำคัญที่ผูกมัดแน่นสนิทกับตัวตนนั้น ผู้ใหญ่เรียกมันว่า... "หน้าที่" มั้ยนะ?
จอมโจรดาบสั้นหัวเราะออกมาเสียงเบา พร้อมโคลงขวดเหล้าในมือ:
"สาเหตุที่แม่มดถูกเรียกว่าแม่มด นั่นก็เพราะว่าพวกเธอสามารถใช้เวทมนตร์ที่แสนมหัศจรรย์ได้"
"เรื่องสำคัญที่สุดของเหล่าแม่มด คือการครุ่นคิดว่าจะนำเวทมนตร์มหัศจรรย์ไปใช้ในทางไหนดี"
"แม่มดเพลิงแดงในปีนั้น ได้ใช้เวทมนตร์ของตัวเองไปทำความปรารถนาของคนอื่นให้เป็นจริง และสร้างสวนสนุกเย็นชุ่มฉ่ำภายในทะเลทราย เธอถูกผู้คนสรรเสริญ พร้อมทั้งถูกเขียนลงในเรื่องเล่าอันแสนสุข กลายเป็นต้นกำเนิดของวันหยุดและเสียงหัวเราะ"
"บางทีที่สักแห่งหนในโลกใบนี้ อาจจะมีแม่มดที่อารมณ์ร้าย หรือพานพบเรื่องน่าเศร้าอยู่ก็เป็นได้ พวกเธอจะใช้เวทมนตร์อย่างผิดที่ผิดทาง และทำให้ผู้คนต่างโกรธแค้นและหลั่งน้ำตาเหมือนตัวเธอ..."
"คุณ Klee แม่มดเค้กสีแดง นับแต่นี้ไป คุณคิดจะใช้เวทมนตร์ของตัวเองอย่างไรล่ะ?"
เมื่อจอมโจรดาบสั้นพูดถึงตรงนี้ เขาก็ชนแก้วกับแม่มดตัวน้อย พร้อมกับคืนคำถามกลับไปให้เจ้าของเดิม
แม่มดเค้กสีแดงส่ายหัว น้ำผลไม้ในแก้วสะท้อนรอยยิ้มใสซื่อของเธอ:
"Klee... อยากทำให้ทุกคนมีความสุข!"
เมื่อพูดจบ แม่มดกลับเริ่มลำบากใจ...
พวกคนที่ไม่มีความสุข ย่อมมีสาเหตุที่ทำให้เศร้า หากใช้เวทมนตร์ทำให้พวกเขายิ้มออกมา รอยยิ้มพวกนั้นจะดูย่ำแย่กว่าการร้องไห้หรือเปล่า?
โชคดีที่สมองน้อย ๆ ของเธอมีไหวพริบค่อนข้างดี คำตอบจึงผุดออกมาอย่างรวดเร็ว:
งั้นก็มากำจัดปัญหาของทุกคนให้หมดไปดีกว่า!
"อย่างเช่น ใช้เวทมนตร์ทำให้ทุกคนไม่เจ็บป่วย ไม่ต้องกังวลเรื่อง Mora สามารถกินปลาได้ทุกมื้อ มีสุขภาพร่างกายแข็งแรง และสามารถเที่ยวเล่นทุกวันได้อย่างไร้กังวล"
เหมือนจะยังไม่พอแฮะ Klee เท้าคางคิด สายตาทอดมองไปทางท้องฟ้าใสกับเมฆขาวสะอาด:
"Klee อยาก... ได้ยินความปรารถนาของทุกคน อยากเก็บสะสมความปรารถนาทุกอัน และใช้เวทมนตร์ที่สุดยอดที่สุด มาทำให้ทุกคนได้รับความสุขที่ต้องการม๊ากมากที่สุด"
รอยยิ้มตอนมีความสุขเท่านั้นถึงจะดูดีที่สุด ผืนน้ำของ Cider Lake บอกหลักการนี้แก่ Klee มาตั้งนานแล้ว
จอมโจรดาบสั้นชะงักไป ไม่นานนัก ความประหลาดใจนั้นก็ถูกลมตะวันตกอันอ่อนโยนพัดเป่าหายไป และกลายเป็นความสบายใจกับตื้นตันแทน:
"งั้น Klee น้อยของพวกเราก็ต้องสู้ ๆ นา? สักวันหนึ่งในอนาคต Klee กับเวทมนตร์ของ Klee ต้องปรากฏขึ้นในเรื่องเล่าที่งดงามที่สุดแน่นอน"
ในเรื่องเล่า แม่มดเค้กสีแดงพาพวกพ้องของเธอเที่ยวไปทั่วทุกมุม Teyvat ทุกที่ที่พวกเธอย่างกรายไปถึง ปัญหาและคนเจตนาร้ายจะยอมถอยให้แต่โดยดี ไม่เห็นแม้แต่วี่แววของความยากจนและความเจ็บป่วย พุ่มดอกไม้สดหอมหวานบานสะพรั่ง กองไฟ แสงเทียนและดาวพร่างพรายคอยเป็นมิตรสหาย เสียงเพลงอันไพเราะห้อมล้อมฝีเท้าระบำที่แสนพลิ้วไหว งานเลี้ยงแห่งความสุขไม่มีวันเลิกรา