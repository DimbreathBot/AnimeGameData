เมื่อฤดูหนาวมาเยือน อากาศเย็นยะเยือก ร้านรวงต่าง ๆ ใน Chihu Rock ได้เริ่มตระเตรียมการเปลี่ยนฤดูกาลแล้ว
ร้านเสื้อผ้าสำเร็จรูปนำเสื้อชุดสั้นที่ใส่แล้วเย็นสบายออกจากร้าน แล้วเปลี่ยนมาขายเสื้อกันหนาวขนฟู และกระโปรงกุ๊นขอบด้วยขนปุกปุยแทน
Xiangling ที่เพิ่งใส่ชุดฤดูหนาวตระหนักได้ว่า ภัตตาคาร Wanmin ของเธอก็ควรจะเปลี่ยนรสชาติตามฤดูกาลด้วยเช่นกัน
ซุปถั่วที่ดื่มคลายร้อนนั้นไม่จำเป็นต้องทำอีกต่อไป ส่วนเมนูหลักสำหรับฤดูกาลใหม่นั้น เธอยังไม่ได้คิดเลย
ว่ากันตามหลักแล้ว อาหารของมนุษย์ควรจะสอดคล้องกับฤดูกาล อากาศร้อนควรทานของเย็น ส่วนเวลาอากาศหนาวก็ควรทานอาหารรสเผ็ด
ในวันที่หัวใจเย็นเยียบราวกับเกล็ดหิมะที่ปกคลุมทั่วฟ้านั้น ทุกคนล้วนแต่คิดถึงอาหารร้อน ๆ ในชามทั้งสิ้น
เมื่อในปากร้อนกรุ่น หัวใจก็พลอยอบอุ่นไปด้วย
อาหารร้อน ๆ ที่พูดถึงก็คือหม้อไฟ ถ้างั้นก็มาทำหม้อไฟเนื้อแกะกันเถอะ
การได้กินหม้อไฟเนื้อแกะอร่อย ๆ สักชาม และเนื้อตุ๋นรสเผ็ดร้อนหอม ๆ กับเพื่อนสนิทที่รู้ใจ จะต้องเป็นแผนที่ดีที่สุดสำหรับฉลองวันสิ้นปีแน่นอน
หากสามารถตอบสนองต่อมรับรสช่างเลือกของตนได้ ถ้างั้นลูกค้าก็น่าจะพอใจเหมือนกันนะ

ส่วนผสมของหม้อไฟเนื้อแกะนั้นเรียบง่ายมาก Xiangling ได้ขอให้เพื่อนสนิทคนหนึ่งของเธอช่วยไปซื้อให้แล้ว
สิ่งที่ยากคือการผสมน้ำจิ้ม ซึ่งขั้นตอนนี้เธอตั้งใจจะลงมือเอง
แน่นอนว่าถ้า Guoba สนใจ จะมาช่วยเป็นลูกมือก็ได้เหมือนกัน รอให้หม้อไฟเนื้อแกะทำเสร็จก่อน แล้วค่อยกินกับ Guoba
ซอสที่เตรียมไว้บนเตาตลอดทั้งปีต้องนำออกมาเจือจางก่อน จากนั้นใส่น้ำมันกุ้งที่ตุ๋นเองลงไป แล้วค่อย ๆ เติมน้ำเปล่าต้มสุกลงไป
สับผักเครื่องเคียงใบเขียวเป็นชิ้นเล็ก ๆ โขลกกับส่วนผสมอื่น ๆ ที่ Guoba ผสมแล้วเข้าด้วยกัน แล้วเทลงในถ้วยซอสพร้อมกับเต้าหู้หมักสูตรลับของภัตตาคาร Wanmin
สีน้ำตาล สีเขียว และสีแดง สีสันและรสชาติในชามนั้นมีหลากหลาย การได้อยู่ด้วยกันนั้น ถือเป็นความทรงจำที่อบอุ่นที่สุดในฤดูหนาวของทุกปี
แต่ไม่ต้องรีบร้อนไป ธรรมเนียมของภัตตาคาร Wanmin คือ หลังจากปรุงน้ำจิ้มเสร็จแล้ว ก็จะเทน้ำมัน Jueyun Chili ร้อน ๆ ลงไปอีกหนึ่งช้อน
Jueyun Chili ต้องแห้งสนิทและนำเมล็ดออกแล้ว จากนั้นเทน้ำมันพืชเดือด ๆ ใส่ลงไปในพริกแห้งสีแดง เพียงชั่วพริบตา กลิ่นที่ทั้งเผ็ดทั้งหอมฟุ้งก็จะโชยออกมา
หลังจากเติมน้ำมันหนึ่งช้อนโต๊ะลงไป น้ำจิ้มสำหรับหม้อไฟเนื้อแกะก็พร้อมแล้ว
เมื่อถูกรมด้วยควันร้อนที่ทั้งแสบจมูกและชวนให้น้ำลายสอ Xiangling และ Guoba ก็จามเสียงดังออกมาแทบจะพร้อมกัน
เฮ้อ เมื่อไหร่เนื้อแกะที่ฝาก Hu Tao ซื้อมาให้จะมาถึงนะ อยากกินหม้อไฟกับเพื่อน ๆ จนแทบจะรอไม่ไหวแล้ว!