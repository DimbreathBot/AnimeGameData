
"Kreuzlied เธอเคยได้ยินเสียงขลุ่ยร้องเรียกในยามพลบค่ำมั้ย?"
"เธอเคยได้ยินใครบางคน ขับขานแผ่วเบาในสายลมว่า: ลาก่อน ลาก่อนชั่วนิรันดร์ บ้างรึเปล่า?"
"พวกเราจะไม่เสียน้ำตาให้กับเธอ เพราะว่าสายลมยามพลบค่ำจะพัดพาหยดน้ำตาไป"
"สหายเอ๋ย สายลมยามพลบค่ำจะพัดพาหยดน้ำตาไป"

ว่ากันว่าในคณะดนตรีพเนจร ที่ครั้งหนึ่งเคยคิดจะลอบสังหารเชื้อพระวงศ์นั้น
มีทายาทตระกูลขุนนางผู้ทรยศคนหนึ่ง ถูกเรียกขานว่า Kreuzlied
หลังจากที่แผนการของคณะดนตรีล้มเหลวลง ก็มีกวีคนหนึ่งแต่งบทเพลงสั้น ๆ ให้กับเขา

แต่ชื่อที่แท้จริงของคนผู้นั้นกลับไม่ใช่ "Kreuzlied" และชื่อเสียงเรียงนามนั้น ก็ไม่อาจสืบหาได้อีกแล้วในปัจจุบัน
คำว่า Kreuzlied ในภาษาโบราณยุคนั้น มีความหมายว่า "บทเพลงแห่งการลงโทษ"
ในยุคสมัยที่ม่านราตรีปกคลุมนั้น เหล่าทหารหนีทัพ, โจรขโมย, ผู้ลอบต้มเหล้าเถื่อน และผู้ต่อต้าน
จะต้องเผชิญกับการลงทัณฑ์อันโหดร้าย ต่อหน้าสาธารณชนจนอยากตายให้พ้น ๆ ไป ส่วนเหล่าเชื้อพระวงศ์ขุนนาง กลับเรียกเสียงโหยหวนของพวกเขาอย่างเย้ยหยัน ว่าเป็นการบรรเลงดนตรี
ในช่วงยุคสมัยที่ไม่สามารถมองเห็นรุ่งสางได้นั้น คำว่า "Kreuzlied" ได้ค่อย ๆ เปลี่ยนเป็นสิ่งที่ใช้เรียกแทนเหล่าผู้คนที่ลุกยืนขึ้น และก็ร่วงหล่นลงมา
แต่ด้วยเหตุนี้เอง ในท้ายที่สุด มันก็กลายเป็นธงสัญลักษณ์ร่วมกันของเหล่าผู้ต่อต้านที่ทรยศ

ชื่อของ Kreuzlied แห่งคณะดนตรีพเนจรนั้นได้สูญหายไปนานแล้ว
แต่นั่นก็ไม่สำคัญอะไร เพราะในยุคนั้น Kreuzlied มีสมญานามมากมายที่ถูกขับขานผ่านสายลม:
"The Nameless Shepherd", "Imunlaukr", "Midnight Rogue"
"Dawnlight", "Gunnhildr", "Ragnvindr"...
จนในที่สุด Kreuzlied คนสุดท้าย ก็ได้ตื่นขึ้นจากการหลับใหลอันยาวนานนับพันปี
เพราะเสียงเรียกอันแผ่วเบาของเด็กสาวต่างแดนคนหนึ่ง ที่พลัดหลงมายังดินแดนแห่งนี้
เหมือนกับที่เขาเคยถือกำเนิดขึ้นมา เพื่อความปรารถนาเล็ก ๆ ของเด็กหนุ่มคนหนึ่ง...

บทกวีและบทเพลงที่พรรณนาถึง Kreuzlied เคยเป็นที่นิยมอยู่พักหนึ่ง
แต่ท้ายที่สุดก็ไม่มีใครขับขานอีกต่อไป เพราะประวัติศาสตร์หลังจากนั้น ไม่มีความจำเป็นต้องใช้ชื่อนี้อีกแล้ว
"Kreuzlied เธอเคยเห็นเส้นขอบฟ้าไกลโพ้น เริ่มสว่างเป็นสีขาวมั้ย?"
"เธอเคยได้ยินเด็กสาวขับขานแผ่วเบาในสายลมว่า: ลาก่อน ลาก่อนชั่วนิรันดร์ บ้างรึเปล่า?"
"แสงอรุณได้จุมพิตหยดน้ำตาของฉัน และบอกฉันว่ารุ่งอรุณมาถึงแล้ว"
"ที่รักของฉัน รุ่งอรุณมาถึงแล้ว"