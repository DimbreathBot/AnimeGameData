-Mondstadt Bölümü-
Teyvat Coğrafyası Özel Basım - Alice'in Mondstadt Günlükleri

Dadaupa Geçidi

Bu vadide bulunan üç dağ yabanisi kabilesi oldukça kalabalık. Vadinin ortasına dev, top şeklinde, dönen bir hücre inşa edip tüm dağ yabanilerini içine atsak nasıl olur? Böylece Mondstadt'taki tüm değirmenleri en az beş yıl çalıştıracak kadar enerji elde edebiliriz. Hatta biraz daha ileri gidip yaşlı ve zayıf dağ yabanilerini öğüterek güçlü olanlara yedirirsek, Snezhnaya'daki gibi dev bir fabrikayı çalıştıracak bir sonsuz devinim makinası inşa edebiliriz!
Bence çok mantıklı.
Ama bu fikri Lisa Hanım'a anlattığımda yüzüme bakıp uzun süre sessizce düşündü. Sonra kibarca konuyu değiştirdi.

Yıldızkapan Uçurumu

Rüzgar Hükümdarı, bana göre biraz fazla disiplinsiz. Ben tanrı olsam, krallığımın böyle düzensiz ve kaba görünmesine izin vermezdim. Doğru yerlere yeteri kadar bomba konulsa, Yıldızkapan gibi büyük uçurumlar bile anında toz olurdu. Arazi daha düz olsa, Mondstadt kesinlikle daha güzel görünürdü.
Ama o yalaka Süvari Yüzbaşı teklifimi hemen reddetti. Hatta bana Yıldızkapan Uçurumu'ndan uzak durmamı bile söyledi.

Rüzgaralan

Rüzgaralan, Mondstadt'ta düz olan tek alan. Tam ortasında dev bir meşe var. Vennessa'nın burada yükseldiği söyleniyor. Uzun zaman boyunca ağacın etrafını inceledim ama fırlatıcı hiçbir teçhizat bulamadım.
Teorimi denemek için etraftan birkaç dağ yabanisi yakaladım. Ne yazık ki en fazla buradan Pınarköy'deki avcıların kulübelerine kadar fırlayıp uçabildiler. Hayal kırıklığına uğradım.

Şahin Sahili

Başarısız olan deneyimim Pınarköy'de karmaşaya sebep oldu. Bu yüzden Favonius Şövalyelerinden Jean Hanım, beni takip ettirmeye başladı. Bütün gün Şahin Sahili'nde gezinmekten başka bir şey yapamadım. Burası o kadar sıkıcı ki anlatamam. Gökte uçan o aptal kartallardan ve şişkin Rüzgar Bodurloplarından çok sıkıldım! En kötüsü de yapacak hiçbir şeyim olmamasıydı!
Öte yandan beni izlemeye gönderilen Kaşif kız, çocuklarla çok eğlendi.

Fısıltı Ormanı

Mondstadt'taki diğer bir orman. Amber adındaki Kaşif buraları avucunun içi gibi biliyordu. Yanında taşıdığı patlayıcı oyuncak dikkatimi çekti. Biraz kurcalasam, bu ormanı ve hatta yakındaki dağları patlatıp toz edebilecek bir şeye dönüştürebilirim.
Teklifimden korktu ama patlayıcıyla dolu bir oyuncak gerçekten güzel bir fikir.
Bir dahaki sefere denemem lazım.

Parlak Taç Kanyonu

Sonunda Favonius Şövalyelerinin peşime taktığı izciden kurtuldum. Berrak Göl'ün kuzeybatı kıyısında bulduğum vadi hâlâ antik makinalar tarafından korunuyor ama Bora Kralı için geçitte nöbet tutan askerler, artık ortalıkta görünmüyor. Bunca zaman sonra geriye sadece aptal dağ yabanileri ve sessiz mekanik muhafızlar kalmış.
Harabe Muhafızlarını dağ yabanileriyle kontrol etme denemem de başarısız oldu. Muhafız parçalara ayrıldı, onun üstünde bağlı olan dağ yabanisine gelince... O korkunç detayları size anlatmayayım. Bu sırada harabelerin yarısı da yıkıldı.

Fırtına Dehşeti'nin İni

Parlak Taç Kanyonu, zalim Bora Kralı Decarabian tarafından inşa edilen antik bir şehrin dev harabesine gidiyor. Şehir, halka şeklinde inşa edilmiş. Anlaşılan şehrin her sakinine, dış ve iç halkaların arasında bir yer verilmiş. Şehrin tam ortasında ise Bora Kralı'nın yaşadığı yüksek kule var.
Bir zamanlar halkının hayatını kontrol etmeye çalışan bu zalim kralın topraklarının harabeleri, bugün tamamen terk edilmiş durumda.
İnsanlar kuleye daha kolay tırmanabilsin diye birkaç kemeri patlattım. Bence güzel durdu. Harabeler artık daha antik görünüyor.