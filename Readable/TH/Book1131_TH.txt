...
...ตามคำสอนของนักบุญแห่งเมืองทองคำ ทุกเรื่องราวเกี่ยวกับการประกอบพิธีกรรมลี้ลับ จะต้องมีการบันทึกไว้โดยปราศจากความรู้สึกส่วนตน เพราะปากและลิ้นของมนุษย์ ไม่อาจถักทอความลึกลับอันศักดิ์สิทธิ์ได้ ความรู้สึกอันอ่อนแอ มีแต่จะดูหมิ่นถ้อยคำศักดิ์สิทธิ์ของบรรพบุรุษ อย่าได้พยายามทำความเข้าใจสิ่งที่เกินกว่าสติปัญญา แต่ควรสวดเพลงอธิษฐานเก่าแก่ด้วยความศรัทธา เพื่อถ่ายทอดความบริสุทธิ์ของการมอบพรนี้ไปยังทุกชั่วอายุคน

บัญญัตินี้ได้รับการอนุมัติหลังจากการล่มสลายของ Hyperborea โดยผู้นำพิธีรุ่นที่ 13 Saredne หญิงรับใช้ผู้นอบน้อมของจันทราน้ำค้างแข็ง และห้ามไม่ให้ผู้ใดละเมิดการปฏิบัติตาม ด้วยนามแห่งนายหญิงแห่งจันทราน้ำค้างแข็ง บัญญัติที่มีความยากลำบาก และยากจะเข้าใจได้ในสมัยโบราณ ได้รับการตีความใหม่ให้เข้าใจง่ายขึ้น เพื่อป้องกันไม่ให้ผู้ศรัทธาเกิดความแคลงใจและพลัดหลงสู่ทางผิด

...
[บัญญัติที่ 3: คำพยากรณ์ของสรวงสวรรค์และทายาทศักดิ์สิทธิ์]
ทายาทแห่ง Hyperborea ไม่ควรปล่อยให้สายเลือดอันศักดิ์สิทธิ์ของตนเองต้องแปดเปื้อน เพราะทายาทศักดิ์สิทธิ์แห่งสรวงสวรรค์ จะถือกำเนิดขึ้นในท้ายที่สุด
ห้ามแต่งงานกับคนในครอบครัว หรือก็คือห้ามแต่งงานกับเครือญาติที่เกี่ยวข้องกันทั้งหมด
ห้ามแต่งงานกับคนในตระกูลที่ลบหลู่ความศักดิ์สิทธิ์
ห้ามแต่งงานกับคนในตระกูลที่เคยคร่าชีวิตคนบริสุทธิ์
ห้ามแต่งงานกับคนในตระกูลที่ทรยศและผิดต่อคำสาบาน
ห้ามแต่งงานกับคนในตระกูลที่ไม่มีเขามงกุฎ
ห้ามแต่งงานกับคนในตระกูลที่เข่นฆ่ากันเอง
ห้ามแต่งงานกับคนที่มีสติฟั่นเฟือน
ห้ามแต่งงานกับทายาทของภูต
ห้ามแต่งงานกับคนที่ไร้ศรัทธาความเชื่อ
ห้ามแต่งงานกับคนต่างดินแดน
เพราะการแต่งงานคือการกระทำอันศักดิ์สิทธิ์ ไม่ควรปล่อยให้มลทินใด ๆ มาทำให้สายเลือดของเราต้องแปดเปื้อน
ห้ามกระทำเรื่องใด ๆ ให้นายหญิงแห่งจันทราน้ำค้างแข็งไม่พอใจ ห้ามทรยศต่อคำสาบานของพวกเรา
ผู้ที่เข้ารับการแต่งงานทั้งหมด จะต้องได้รับการอนุมัติและอวยพรจากผู้นำพิธี มิฉะนั้นคำสาปจะตกสู่สายเลือดของพวกเขา
คำสาปจะตกสู่สายเลือดของพวกเขา ตลอดเจ็ดชั่วอายุคนและอีกเจ็ดชั่วอายุคน
ผู้ที่ทรยศต่อคำสาบานนี้ จะถูกตัดเขาทั้งสองด้วยใบมีดสีเงิน และผู้ที่ถูกตัดเขา จะต้องถูกโยนเข้าไปในราตรีมืดมิดอันยาวนาน
จงฟังคำพยากรณ์จากยุคโบราณนั้น สักวันหนึ่ง สรวงสวรรค์จะมาถึง พร้อมกับราชาผู้ปกครองสรวงสวรรค์
แสงสว่างทั้งเจ็ดของผืนฟ้าลวงตายังต้องศิโรราบแทบเท้าเธอ แม้แต่กระดูกของโลกก็ยังหันมาภักดีต่อเธอเช่นกัน
เพราะเธอจะต้องกลายเป็นต้นกำเนิด ที่หลอมรวมเป็นหนึ่งเดียวกับโลก เพื่อหล่อหลอมความสำเร็จอันยิ่งใหญ่ขึ้นอีกครั้ง
จงจดจำคำพูดแห่งปัญญานี้เอาไว้ และอย่าได้หลงลืมสายเลือดที่ได้การอวยพรนี้

...
[บัญญัติที่ 6: สักการะเครื่องโม่สามสมบัติ]
ทายาทแห่ง Hyperborea ควรจะทำทุกวิถีทาง เพื่อปกป้องสมบัติล้ำค่าที่สร้างจากมือของนักบุญแห่งเมืองทองคำ
รีลิกส์นี้มีชื่อว่า "เครื่องโม่สามสมบัติ" ซึ่งสามารถรังสรรค์ทองคำ อาหารและเกลือออกมาอย่างไม่มีสิ้นสุด
มีเพียงทายาทศักดิ์สิทธิ์ในคำพยากรณ์เท่านั้นที่จะเปิดเครื่องโม่สามสมบัติ และสร้างสรวงสวรรค์ที่มีแต่ความอุดมสมบูรณ์ชั่วนิรันดร์ให้แก่พวกเราได้
บรรพบุรุษได้พยากรณ์ไว้ว่า ก่อนที่ทายาทศักดิ์สิทธิ์จะถือกำเนิด จะต้องผนึกมันไว้ในสถานศักดิ์สิทธิ์ เพื่อป้องกันไม่ให้มีการลบหลู่และแปดเปื้อนมลทิน
ผู้ติดตามที่มีระดับต่ำกว่าผู้ประกอบพิธี จะไม่สามารถเข้าสู่สถานศักดิ์สิทธิ์ที่เก็บเครื่องโม่สามสมบัติเอาไว้ได้ มิฉะนั้นคำสาปจะตกสู่สายเลือดของพวกเขา
คำสาปจะตกสู่สายเลือดของพวกเขา ตลอดเจ็ดชั่วอายุคนและอีกเจ็ดชั่วอายุคน
ก่อนจะหว่านเมล็ดพันธุ์ในฤดูใบไม้ผลิ ต้องทำการถวายข้าวสาลี นมแกะและเกลือ เพื่อสักการะเครื่องโม่สามสมบัติ มิฉะนั้นจะประสบทุพภิกขภัย
ต้องมีผู้ประกอบพิธีอย่างน้อยหนึ่งคน คอยท่องคำสวดสักการะเครื่องโม่สามสมบัติ ทั้งกลางวันและกลางคืน เพื่อขอให้การเก็บเกี่ยวได้ผลอุดมสมบูรณ์และเจริญรุ่งเรือง

...
[บัญญัติที่ 10: สักการะศรแห่ง Terpikeraunas]
ทายาทแห่ง Hyperborea ควรจะเคารพนับถือศรแห่ง Terpikeraunas
รีลิกส์ที่หลอมขึ้นจากแสงบริสุทธิ์ คือลูกศรที่ทะลวงผ่านความมืดนับหมื่นในราตรีอันหนาวเหน็บ
พวกคุณจะต้องปฏิบัติตามขั้นตอนของบรรพบุรุษ เพื่อผสมน้ำมันศักดิ์สิทธิ์ออกมา:
ขัดล้างภาชนะเงินให้สะอาด อย่าให้มีเศษฝุ่นและคราบน้ำ เพราะมลทินคือต้นกำเนิดของความเสื่อมสลาย
และรีดเอาน้ำมันแกะ คัดที่มีสีสันกระจ่างและเนื้อบริสุทธิ์ ก่อนจะอุ่นด้วยไฟอ่อน ๆ
ห้ามร้อนเกินไป และห้ามเย็นเกินไป เมื่อมันเดือดพล่าน ก็คืออุณหภูมิที่ร้อนเกินไป
คุณต้องใส่กำมะถัน เกลือ เศษไม้และขี้ผึ้งตามลำดับ และค่อย ๆ คนไปอย่างใจเย็น
คุณต้องคนมันไปเรื่อย ๆ จนกว่าวัตถุดิบทุกอย่างในภาชนะเงินจะเป็นสีเดียวกัน
เจ็ดชั่วโมงนับว่ากำลังเหมาะ หกชั่วโมงยังสั้นเกินไป และแปดชั่วโมงก็นานเกินไป
คุณจะต้องคนให้ครบพอดิบพอดี จะห้าหรือเก้าก็ไม่ได้ ผิดทั้งคู่
เท่านี้ คุณก็จะสามารถทาน้ำมันและเครื่องหอมศักดิ์สิทธิ์ลงบนศรของคุณได้แล้ว
ศรของคุณจะยิงศัตรูอันมืดมิดให้ร่วงหล่น และทำให้พวกมันแหลกเป็นชิ้น ๆ ราวกับจานเงิน