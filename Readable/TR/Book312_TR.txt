Tsurumi Adası'nda yaptığım keşif iyi gitmedi.

Önceki sefer, Kama adındaki adalı bir genç sayesinde Ritou'dan ayrılmayı başarmış ve fark edilmeden Tsurumi Adası'na gelebilmiştim. Onun söylediği yoldan giderek adanın etrafındaki yoğun sisi geçmeyi denedim ve bir şekilde oradaki antik medeniyeti ve hayal gibi manzaraları bir anlığına görebildim, ama o hatıralar da sis gibi uçup gitti...
Uzun süredir kimsenin yaşamadığı o adada, küçük bir çocukla tanıştığımı hatırlıyorum.

Belki de bu, siste uçuşan Element Parçacıklarının etkisindeyken gördüğüm bir halüsinasyondur. Belki de adadaki mantarlar yüzündendir... O çocuk sadece bir hayal veya uydurma bir anı olabilir, mantıklı olan da bu tabii; ama ikinci gelişimde çocuk kabul eder diye umarak biraz daha yiyecek getirdim. Böyle ölü bir adada yaşamak zordur diye düşündüm.

Kıyıya sonraki gelişimde Kama'ya haber vermedim. Bu yüzden yoğun siste hemen kayboldum. Her yolu denedim ama sisi aşamadım. Bilmediğim bir sebepten beni reddediyor gibiydi.
Sarı saçlı gezgin ve "Paimon" adındaki peri olmasa, muhtemelen elim boş dönerdim. Sağ olsunlar Fosforlu Mantar toplamama yardımcı oldular. Inazuma'da bu mantarların, Tsurumi Adası'nda antik çağlarda ölenlerin anılarından oluştuğu söylenir. Bu yüzden fosforlu olup hayalet gibi parlarmış. Bu mantarlar gözleri ve aklı güçlendirir, hafızayı geliştirirmiş.

Birkaç gündür yiyorum. Bu mantarlar gerçekten insanı sakinleştirip neşelendiriyor. Sindirime de iyi geliyorlar. Yine de hafızam hâlâ pek yerine gelmedi. İncelemesi için Sumeru'daki arkadaşıma da birkaç tane bırakmalıyım.

Ayrıca sarışın gezgin ve Paimon'un getirdiği antik duvar resimlerinin fotoğraflarını çok ilginç buldum. Kesinlikle daha fazla araştırma yapılmalı. Böyle değerli tarihi harabeleri keşfedebilmemizi, bu iki yetenekli maceracının tutkusu, bilgeliği ve kararlılığı sağladı.