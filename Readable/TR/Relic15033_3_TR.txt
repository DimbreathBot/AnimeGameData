
Tüm Suların birleştiği yıllarda asil hanımefendi, geçmiş çağların harabelerinden geçerek yeni bir şehir kurdu.
Uzun gece sona ermiş, şafak sökmüştü. Geçmiş, artık bir rüyanın gölgesine dönüşmüş ve gecenin karanlığında çözünüp gitmişti.
Altın Çağ başlamıştı işte şimdi. Ne güç takıntılı Taht Hırsızları kalmıştı ne de vahşete düşkün barbarlar...
İhtişamın senfonisi çalınmayacaktı artık kulaklara, yalnızca aşka bestelenen şarkılar ve adalete yazılan mısralar okunacaktı, denizlerin dört bir köşesinden esen rüzgarlarla taşınacaktı oradan oraya...

Bu konular zamanın akışına öyle bir dayandı ki, bin yılı aşkın süre geçmesine rağmen insanlara keyif vermeye devam ediyor.
Göl Şövalyelerinin maceraları misal, nesiller boyunca şairler ve oyun yazarları tarafından defalarca anlatıldılar, öykülerini duymayan kalmadı diyarda.
Okeanidlerin yanında savaşacaklarına ve henüz lekelenmemiş saf çiyleri koruyacaklarına dair gümüş zırhları üzerine yemin ettikleri söylenir.
Nice imtihanlar ve musibetler geçirdikleri, sonra nihayet efsanelerdeki Saf Kaseyi buldukları ve Tüm Suların Kraliçesini geri getirdikleri anlatılır.

"İhtişamlı yüce kahramanları, ejderlerin kanında yıkanan şövalyeleri bir araya getiren saray..."
"Kulede hapsedilen büyücü ile soylu hanımefendi, kutsal kadehi aramak için çıkılan yolculuk..."

Ziyafetler ve yeminler, hüzünler ve vedalar, yalnızca zarif şiirlerde var olan nice sahneler "Erinnyes"in gözleri önünde yaşandı birer birer.
Fakat kendisiyle aynı adı paylaşan kahramanın onunla alakası yoktu, sözde geçmişe yazılan şarkılar ise bugünün rüyalarından ibaretti.