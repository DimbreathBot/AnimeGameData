
Tüm Sular birleşmeden uzun yıllar önce Saf Kaseye dair efsaneler, geçmişte yaşamış halkların arasında kulaktan kulağa yayılırdı.
Buna rağmen ezelden beridir Kaseyi kendi gözleriyle gören olmadı. Bu sözde "Ezeli Suyla Dolup Taşan Altın Kase"nin hayal ürünü olmadığına dair tek kanıt,
geçmiş çağlarda yaşamış ruhlardan günümüze gelen birkaç sözden ibaret.
Efsaneler bu kutsal kadehin en korkunç yarayı iyileştirebileceğini, insanı gençleştirebileceğini, ölüyü diriltebileceğini
ve ihtişamına yalnızca en saf kalplilerin tanık olup sonsuz yaşama ve sınırsız bilgiye erişebileceğini söyler.

Kadim bilgelerin bir sözü vardır: Denizler yükselir, imparatorluklar çöker, değişmeyen tek şey değişimdir. En can alıcı ezgiler bile bir gecede yarıda kesilebilir.
Sonsuzluğun adını taşıyan altın şehir, sonsuz dalgalara batıp kaybolurken sayısız şehir sakininin çığlıkları duyuldu yalnızca.
Kadim bilgelerin bir sözü vardır: Denizler yükselir, imparatorluklar çöker, değişmeyen tek şey değişimdir. Zamanında edilen intikam yemini bir gecede unutulup gidebilir.
Düşmanlarını kan ve gözyaşında boğmaya yemin eden şarkıcı, o gece her zamanki kabusundan uyandığında göklere kadar uzanan, uzaktaki kıyıları gizleyen öfkeli dalgalarla karşılaştı...

"Ey ilk günahla lekelenmiş açık denizlerin evlatları, acının kuyusundan kana kana içmiş kardeşleriz hepimiz."
"Yaşayacağımız söylenen meşum kaderi biliyorsunuz, eninde sonunda gelecek olan felaketi bizzat gördünüz."
"Metanet olsun kalbinizde, korkmayın, dehşete düşmeyin."
"Ezeli suyu arayın, her duayı bahşeden ezeli kadehi arayın."
"İçinizden geçeni anlatın ona, affetsin tüm günahlarınızı."

Okeanidin sözleri üzerine şarkıcı, Saf Kaseyi bulmak üzere yola çıkar.
Tabii "Saf Kase her dileği gerçekleştirir" söylentisi halk arasında yayılmaya başlar.
Şarkıcı, ancak alacakaranlığın sonuna doğru anlar o "ezeli kadeh"in ne olduğunu...