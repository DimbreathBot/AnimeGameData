...
พอมาคิดดูตอนนี้แล้ว มุมมองของฉันคงคับแคบเกินไป
เพียงเพราะระเหเร่ร่อนอยู่ในทะเลทรายหลายเดือน และใช้เงินทั้งตัวจนหมด ฉันจึงเริ่มตั้งคำถามกับตำนานนั่น ซ้ำยังสบถถ้อยคำหยาบคายออกมาอีก...
ภูตผู้มีเมตตาและทรงพลังในตำนานมีอยู่จริง ไม่คิดเลยว่า ฉันจะโชคดีที่ได้มาถึงยังอาณาเขตมหัศจรรย์ที่เธอปกครองอยู่ และสามารถอาศัยที่นี่เป็นการชั่วคราวได้
Oceanid ผู้เมตตาและทรงพลังให้ฉันเรียกเธอว่า "Idyia"...
ชื่อ Idyia เคยปรากฏอยู่ในตำนานและเทพนิยายมากมาย ซึ่งส่วนใหญ่หมายถึงตัวละครใจดีที่มีความเห็นอกเห็นใจและเข้าใจผู้อื่น
นี่แสดงว่าฉันมาถูกแล้ว! ท่าน Idyia ย่อมเคยประจักษ์ความงดงามสากลของโลกนี้!
ท่าน Idyia ปรากฏตัวในเวลาที่ฉันกำลังจะยอมแพ้ แสดงว่าความทุกข์ยากที่ผ่านมาคือบททดสอบของฉันสินะ ฉันต้องละทิ้งความคิดฟุ้งซ่าน และตั้งจิตขอพรกับเธออย่างจริงใจ
แม้ว่าตอนนี้เธอจะยังไม่ตอบรับความปรารถนาของฉัน และปฏิเสธที่จะพัฒนาสุนทรียภาพ และทักษะการวาดภาพของฉัน ด้วยเหตุผลว่า "ไม่อยากบังคับให้คนอื่นเปลี่ยนแปลง" และ "ไม่ควรคิดฉวยโอกาส" ก็ตาม...
แต่เธอก็มอบกระดานวาดภาพแสนวิเศษให้ฉันมาอันนึงอยู่ดี แถมยังเตรียมเครื่องมือวาดภาพกับวัสดุที่ไม่มีวันใช้หมดให้ด้วย
คงหวังจะบรรลุผลสำเร็จในเวลาชั่วข้ามคืนไม่ได้แล้ว ฉันควรทำตามคำแนะนำของท่าน Idyia พยายามฝึกฝนด้วยตัวเอง อย่าคิดมากกับเรื่องที่เป็นไปไม่ได้
ยังไงการอยู่ที่นี่ก็แสนสะดวกสบาย ไม่ต้องกังวลเรื่องอาหารและเสื้อผ้า แถมยังมีสิ่งมีชีวิตมหัศจรรย์ที่เรียกว่า "ภูตน้ำมายา" คอยอยู่เป็นเพื่อนด้วย
ตอนเห็นแวบแรกนั้น สิ่งมีชีวิตเหล่านี้ที่เหมือนพุดดิ้ง และมีสีสันราวกับอัญมณี อาจดูแปลกพิศวงอยู่บ้าง แต่หลังจากคลุกคลีได้ระยะหนึ่ง จะพบว่าพวกมันมีนิสัยอ่อนโยนมาก
อย่างน้อยก็ดีกว่าพวกหยิ่งยโส หน้าไหว้หลังหลอกในห้องภาพพวกนั้นเยอะ
เมื่อติดตามพวกมันเที่ยวเตร่ไปทั่ว "แดนมายากระจกเงา" ฉันก็ได้เห็นทิวทัศน์อันงดงามที่ไม่เคยแม้แต่จะจินตนาการมาก่อน
นอกจากนี้ ฉันยังมักจะค้นพบสิ่งของที่คนอื่นเหลือทิ้งไว้ที่นี่ และก็ได้ฟังเรื่องราวที่น่าสนใจต่าง ๆ นานา ถือได้ว่าเป็นการเปิดหูเปิดตาดีเหมือนกัน
หลังจากปรับเปลี่ยนอารมณ์แล้ว การวาดก็คล่องขึ้นมาก ให้แรงฮึดนี้อยู่ต่อไปเถอะนะ
...
