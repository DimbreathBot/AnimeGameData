A chiunque legga questa lettera:
Io, Kaedehara Yoshinori, ho mantenuto un segreto per tutta la vita. Ora che non mi resta molto da vivere, dopo averci pensato a lungo ho finalmente deciso di rivelarlo.
Tutti quegli anni fa, quando inseguivo gli armaioli insieme al commissario Kamisato della Commissione Yashiro, non sono stato ferito da uno di loro. 
Anzi, era notte e, quando gli indizi ci portarono alla spiaggia, attesi che i colpevoli si presentassero. Tuttavia, non c'erano armaioli in vista: solo un unico straniero eccentrico. Affermò di essere la persona dietro alle mancate forgiature e che ci stava aspettando pazientemente. Poi minacciò di distruggere le Raiden Gokaden.
Quella persona era capace, e in un attimo io e il samurai che mi accompagnava fummo sconfitti. Il commissario Kamisato venne ferito gravemente e io riuscii a scampare alla morte per un soffio. Per fortuna il mio cappello aveva attutito un colpo alla testa.
Lo straniero avrebbe potuto prendersi la mia vita in qualsiasi momento, ma dopo aver notato il mio aspetto fermò gli attacchi e chiese inflessibile se avessi dei collegamenti con il nome "Niwa". Risposi che era il cognome di mio padre e che alla sua scomparsa venni adottato dalla famiglia Kaedehara.
Sentendo la mia risposta, lo straniero si fermò. Dopo un lungo momento di silenzio, disse all'improvviso: "Dille che il mio nome è Kunikuzushi". Poi si girò e se ne andò...

La forgiatura non andò a buon fine a causa della manomissione del progetto di Sua Eccellenza da parte di questo straniero. Lord Kamisato conosceva il valore dell'accaduto, ma rimase in silenzio per paura che delle parole sconsiderate potessero far pensare ad altri che fosse un crimine sovversivo. Nonostante le sue gravi ferite, insistette nel dire che fummo feriti dagli armaioli in fuga e mi disse di restare in silenzio. Io, essendogli grato in eterno per la sua considerazione e capendo che la situazione non era ideale, decisi di seppellire l'accaduto nel mio cuore.
Come capo del clan Kaedehara, mi vergogno profondamente di assistere al declino dell'arte Isshin. Ma, come padre, la mia priorità è assicurare l'incolumità dei miei figli e nipoti. Se tu che stai leggendo questa lettera sei un discendente della nostra casata, non inseguire ciecamente i nostri nemici passati, non farti incatenare dalle azioni e dai doveri di un tempo o ti perderai.

Kaedehara Yoshinori
