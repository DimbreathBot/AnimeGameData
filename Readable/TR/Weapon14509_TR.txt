
Tahtın önünde bir zamanlar danslar edilen yerde çan sesleri hâlâ çınlıyor.
Eskiden peşinden koşulan beyaz silüet hiç dönmedi ama hâlâ kurtulmanın mümkün olmadığı bitmeyen bir rüya gibi.

"O zamanlar pek akıllı değildim. Büyük liderimiz Hakushin'in zekasının yanından geçemezdim."
"Sakarlıkla sağa sola tutunarak karda debelenen ve Ekselanslarının dikkatini çekmeye çalışan bir ufaklıktım."
"Komiktir, Ekselansları tam olarak bu boş cesaretim yüzünden bana merhamet etti."
"Böylece ona hizmet etmeye başladım. Ellerini, ayaklarını falan ısıtırdım. Çok büyük bir şerefti."

"Daha sonra Leydi Saiguu gitti. Bir daha dönmedi. Diğer büyüklerimi de farklı sebeplerden kaybettim."
"İşte böyle, benim gibi sakar biri 'Miko' unvanını alıp büyüyerek bugün bildiğiniz kişiye dönüştü."
"Ekselanslarını mutlu etme görevi de bu şekilde benim üzerime yıkıldı."
"İlk kez Kagura dansı yaptığım gece 'geçmişin' yükünü hissettim."

Çan sesleri uzaklaştı ve hem ustam hem arkadaşım olan büyük, gümüş Kitsune rüya nehrinin kıvrımlarında kayboldu.
Çanlar tekrar çaldı. Aşılmaz kıyılar gevşedi ve kıvrılan akıntıda kayboldu.
Geçmişin saf beyaz renkteki zarif silüeti çoktan karanlık anılara karışmıştı.
Böylece yüce Kitsune soyunun yalnız kızı, Kagura çanlarını alıp renkli "bugünler" için dans etti.

Genç ve inatçı bir tengu savaşçısı tanırdım. Eğitim bahanesiyle onu kandırıp dağlarda arzularından arındırmaya çalıştım.
Ama asiliğini hissedince onu şu taş kafalı Kujou'ya önerdim.
Eskiden inatçı bir Oniye karşı yarışıp sadece azminin kuvveti yüzünden yenilmiş olsam da...
... Yarışmamızı daha ilginç kılmak için birkaç numara kullandım.
Uzak bir diyardan yarı Adeptus birini getirdim ve ona taze, yumuşak okyanus bitkileri hediye ettim.
Yine de onun aptalca sayılabilecek sevgisini anlayamıyordum. Adeptuslar için bu zincirlenmek gibi değil miydi?
Ay ışığı, dallar ve yapraklar arasından imparatorluk bahçesine ulaşıp boş avluyu aydınlatıyor.
O manzara hâlâ küçük kalbimde sayısız ışıldayan elmas gibi parlıyor.

"Geçtiğimiz birkaç yüzyıllık bu kısa sürede birçok kılığa girip dünyada gezindim."
"Sıradan insanlarla derin ilişkiler kurma fırsatı bulamasam da insanın güzelliğini iyice öğrendim."
"Arkadaşım diyebileceğim Ekselanslarının dünyadan ayrılmasına daha zaman var sanırım."
"Öyleyse bu kusurlu dünyayı birlikte izleyip sevgi ve nefrete, buluşmaya ve ayrılığa olan bağlılığının keyfini çıkaralım."

Ekselansları Sonsuzluk hayalinin gerçekliğine dalmışken birinin sıradan insanları gözetmesi gerekiyordu.
Kötü niyetli Oni Kuroami'nin kinini dindirmek için bir keresinde yüce kudretimin bir kısmını göstermiştim.
Kel Tanuki Kosanta'nın sebep olduğu büyük sorun, ufak bir büyüyle kolayca hallolmuştu.
Adaların baş belası yağmacı korsan Rinzou da planlardaki küçük bir uyuşmazlık yüzünden sırtından vurulmuştu.
Şu yeni sayfaya gelince... O ölümsüz, tuhaf adam...
Umarım hayatını yoluna koyar da hepimiz için tehdit oluşturmaz.
Kılıç ustasının kara kalıntıları, felaketin kutsal ormanda gizlenen canavarları... Hepsi yok oldu.
Ekselanslarının peşinde koştuğu Sonsuzluk hayaline kıyasla böyle şeyler gelip geçiciydi.
Onun ikna olması sonsuza dek sürecek gibiydi ama zamanın bizim tarafımızda olduğunu biliyordum.

"Ne rüzgarı ne ayı olan, içindeki nilüferlerin ve udumbaraların hiç solmadığı bir Zihnin Dinlenme Yeri..."
"Özür dilerim ama yalnızlığa dayanamam. Sıkıntıdan ağlarım."
"Saygısız youkailerle koşuşturup, kör kütük sarhoş olup Yıldırım Kirazının dallarını koparırım daha iyi."
"Ayrıca hayır, bu hikayeler uzak bir geçmişi değil umut dolu bir geleceği anlatıyor."
"Peki hâlâ bir dahaki sefere kar eridiğinde ortaya çıkan ilk solgun mor tomurcukları izlerken size katılabilir miyim Ekselansları?"