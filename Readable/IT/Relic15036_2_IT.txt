
"L'ingegnosa forma delle incisioni turchesi carpirà anima e mente di chiunque poserà gli occhi su di esse.
Chiunque osserverà le intricate iscrizioni dorate resterà profondamente commosso dall'eccezionale maestria dell'artigiano."

La giovane obbedì agli ordini del giovane a cui era profondamente legata, cercando tracce del rinomato artigiano tra le voci che giravano per le strade.
Eppure, tra i cortili dei palazzi e i banchetti della nobiltà non trovò nulla.
In preda al turbamento, estrasse la piuma dorata ornamentale e ne fissò la luce fioca, riportandole alla mente il volto del suo defunto padre.
Al suo fianco, un ubriacone con la metà del volto nascosto da un cappuccio aprì freddamente la bocca, raccontando l'origine dei motivi che adornavano la piuma.

Chi avrebbe mai pensato che il creatore di accessori così belli fosse un mendicante dall'aspetto orrendo, che bighellonava in una taverna fatiscente?
Metà del suo viso era segnato da cicatrici inflitte da fiamme imbizzarrite, celate sotto un cappello, e la sua carne aveva l'aspetto di un cencio insanguinato.
Ma la ragazza non provò paura alcuna e, riavutasi dalla sorpresa, gli consegno l'accessorio.
Quella notte, mentre osservava l'ornamento la cui luce era da tempo sbiadita, le raccontò di antiche cose andate perdute in quella terra.
La storia del trogone color smeraldo e dalla lunga coda, di quando aveva ricevuto l'incarico di realizzare qualcosa per un individuo rispettato da tutti...

"Era mio padre, ma venne condannato per aver protetto i Sauriani della tribù, e pagò con la vita stessa."
La voce della ragazza era fredda. L'artigiano vide nei suoi occhi lo stesso odio che egli stesso nutriva.

"Allora sarò felice di servirt... cioè, di servire il tuo signore", disse prima ancora ch'ella esprimesse il proprio obiettivo.
In cuor suo, era davvero disposto a servirla, ma non era necessario che lo dicesse.
Poiché sapeva che, in quel momento, qualcun altro aveva già conquistato il cuore della fanciulla.