—Giada nascosta—
Nella valle a nord-ovest del Porto di Liyue e a sud di Nantianmen, vi sono numerose rovine antiche e silenziose.
Una di queste aree, le Rovine di Dunyu, si dice sia precedente persino alla Guerra degli Archon.
Secondo antiche leggende tramandate oralmente, "Dunyu" significa "la terra verso cui la meravigliosa giada fugge".
In un passato da tempo obliato, ossia in un'epoca in cui persino Rex Lapis non era che un giovanotto, una stella cadente finì nelle pianure desolate a ovest di Liyue che, conseguentemente alla caduta della stella, si tramutarono in una gigantesca e profonda voragine dalla quale emersero smisurate quantità di incantevole giada. È lì che vennero poi gettate le fondamenta dell'industria mineraria di Liyue, che avrebbe prosperato per mille anni.
Secondo la leggenda, durante la caduta, un frammento della stella si staccò, colpendo le rocce settentrionali di Lisha.
Com'è risaputo da molti, pur non sapendo parlare, le pietre custodiscono un'anima e uno spirito. Hanno osservato e ascoltato i battiti delle linee geomantiche, l'eco delle sorgenti alpine e il lento ma inesorabile movimento delle montagne in modi e epoche inimmaginabili per gli esseri umani.
Ma, diversamente dalle comuni e pazienti pietre della terra, i frammenti di quel meteorite erano orgogliosi e irrequieti.

Successivamente, quando innumerevoli dèi e regnanti combatterono per i seggi celestiali, e le stelle e l'abisso svanirono, le tragedie e il male tolsero il respiro agli specchi d'acqua e alle montagne. La Stella caduta non riusciva più a tollerarlo e, incurante della voragine che la pregava di rimanere, saltò in alto, verso il cielo.
Nel viaggio di ritorno verso il cielo, la giada celestiale si lasciò dietro una cavità molto profonda e al cui interno gli umani costruirono città vaste e fortezze imponenti, trovando rifugio e relegandosi nell'eredità lasciata dalla Stella caduta.
I fortini della Valle di Dunyu affrontarono a testa alta il caos e le tempeste dei millenni successivi, e fino a 500 anni fa mantennero rapporti commerciali redditizi col Porto di Liyue.
Ma la calamità nera e l'ascesa dell'Abisso hanno costretto gli abitanti di Dunyu a sigillare la città antica e a emigrare in altre terre. Nessuno sa perché abbiano deciso di chiudere i cancelli della propria patria, e neanche gli Adepti e gli Yaksha millenari hanno mai detto nulla in merito.
Fu così che le fortezze sigillate divennero imponenti tombe silenti, fatta unica eccezione per il suono dell'acqua dello stagno, e del vento che sibila nelle sale vuote. Pertanto, col tempo il popolo di Liyue iniziò a chiamare questo luogo le "Rovine di Dunyu".