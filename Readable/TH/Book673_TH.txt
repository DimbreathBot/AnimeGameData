...
Oceanid เป็นสิ่งมีชีวิตแสนสวยที่ถือกำเนิดในดินแดน Fontaine ตามตำนานเล่าว่า Egeria ผู้มีเมตตาได้หลั่งน้ำตาหยดแรกทิ้งเอาไว้ และบรรพบุรุษของ Oceanid ก็ได้ถือกำเนิดขึ้น ณ ที่แห่งนั้น บางคนบอกว่าเป็นเพราะท่าน Egeria รู้สึกสงสารเหล่ามังกร บ้างก็บอกว่าท่าน Egeria รู้สึกเศร้ากับชะตากรรมสุดท้ายของเหล่ามนุษย์ ซึ่งพวกเรามีเพียงคำกล่าวเปรียบเปรยที่ยังไม่รู้ความหมายที่แท้จริงเท่านั้น ที่ยังคงสืบทอดต่อกันมา: "ยามกระดูกกิ้งก่าขาวโพลนแปรเปลี่ยนเป็นโคลนเลน หงส์ฟ้าได้ถือกำเนิดขึ้น ณ ที่แห่งนี้"
Oceanid ที่ถือกำเนิดขึ้นได้รับมอบหมายให้ทำความเข้าใจกับสิ่งมีชีวิตทั้งหลาย นั่นคือ: ไปทำความเข้าใจกับสรรพสิ่ง และรักสรรพชีวิตทั้งปวง ด้วยความที่มันถือกำเนิดจากทะเลแห่งชีวิต จึงมีความสามารถในการแปลงร่างเป็นสิ่งมีชีวิต Egeria ให้มันใช้ความสามารถนี้ในการจดจำรูปลักษณ์ของสิ่งมีชีวิตเอาไว้ มันจึงเกิดความรู้สึกชื่นชมต่อสิ่งมีชีวิตด้วยเหตุนี้เช่นกัน เมื่อเข้าใจมนุษย์มากพอแล้ว มันได้หลั่งหยาดน้ำตาหยดแรกเอาไว้บนแผ่นดิน นับแต่นั้นเป็นต้นมา พวกเราจึงใช้คำว่า "เธอ" ในการเรียกขานบรรพบุรุษ รวมทั้งเชื้อสายของเธอ
นี่ก็คือต้นกำเนิดของ Oceanid
[คำอธิบายเล็ก ๆ ที่เขียนไว้ข้างล่าง: บางทีคุณอาจรู้สึกว่า บันทึกแบบนี้คงไม่มีคุณค่าทางด้านวิทยาศาสตร์ใด ๆ หลักฐานทางกายภาพ และบันทึกระบุไว้ว่า การกำเนิดของ Oceanid นั้น เกิดขึ้นก่อน Egeria และ Remuria ฉันคิดว่า "การวิจัยติดตามภาคสนามเกี่ยวกับวิวัฒนาการทางสัณฐานวิทยาที่แตกต่างกันของหมูป่า อันเนื่องมาจากความแตกต่างของภูมิภาค" นี่ต่างหากคืองานวิจัย ถ้างั้นฉันขอถามเธอหน่อยว่า เธอกล้าสืบหาต้นกำเนิดของเราหรือเปล่า? ทวยเทพส่งสายฟ้าฟาดลงมาเพราะเคืองแค้น ส่วนเทพธิดาร้องไห้ด้วยความโศกเศร้าจนน้ำตารวมกันกลายเป็นทะเล... เรื่องเหล่านี้คือเรื่องที่เกิดขึ้นจริงทั้งสิ้น]

...
ความห่างชั้นระหว่างการแสดงออกทางสติปัญญาของ Oceanid นั้นแตกต่างกันมาก สาเหตุส่วนหนึ่งมาจากอายุขัยที่แตกต่างกัน ทำให้ความรู้ และวิสัยทัศน์ต่างกัน และอีกด้านหนึ่งนั้น ตัวมันเองก็มีความแตกต่างกันอย่างมากเช่นกัน Oceanid บางตัวหัวช้าเกินไป จึงไม่สามารถปฏิบัติภารกิจที่ต้องติดต่อกับสายน้ำบนผืนดินได้ ดังนั้นจึงทำได้เพียงอยู่ที่ Fontaine คอยช่วยเยียวยาจิตใจให้มนุษย์

...
จำนวนของ Oceanid เพิ่มมากขึ้นเรื่อย ๆ (พวกเราเคยพิจารณาถึงคำศัพท์จำพวกการแพร่พันธุ์ การขยายพันธุ์ การสืบพันธุ์ ฯลฯ แล้ว แต่ไม่มีคำไหนเหมาะสมเลย) และไม่จำเป็นต้องจับคู่แต่งงานกันด้วย เมื่อพวกเธอบ่มเพาะความรักและความเข้าใจได้มากพอแล้ว พวกเธอจะไปขออนุญาตจากเทพแห่งน้ำ หรือไม่ก็หัวหน้าเผ่า เพื่อรับ... เอ่อ ของบางอย่าง เพื่อทำให้ตัวเองแยกร่างออกมาเป็น Oceanid ตัวน้อยได้
ของสิ่งนี้เป็นนามธรรมเกินไป หากเรียกตามความเข้าใจของมนุษย์ก็อาจเรียกว่า "เกลียวแยก" แต่สรุปว่ามันคืออะไรกันแน่นั้น ไม่มีผู้ใดรู้ บางคนบอกว่า อาจเป็นน้ำบริสุทธิ์หยดหนึ่ง เมื่อได้รับมา ร่างกายของแม่พันธุ์จะหล่อเลี้ยงมันด้วยความรู้สึกและสติปัญญา และในที่สุดก็จะให้กำเนิดชีวิตใหม่ บางคนก็บอกว่า อาจเป็นการส่งเสียงเรียกชื่อ หรือมนตร์คาถาอย่างหนึ่ง ที่กระตุ้นวัฏจักรแห่งธาตุ และดึงความปรารถนาที่ไม่มีอยู่ในตัว Oceanid นั้นออกมา แล้วก็มีบางคนบอกว่า นี่เป็นเพียงถ้อยคำอนุญาต เมื่อได้รับความยินยอมแล้ว ความฝันและความปรารถนาในตัว Oceanid จะก่อเกิดเป็นชื่อใหม่ เช่นเดียวกับเหล่าเด็กน้อยในความฝัน ที่ต้องเฝ้ารอมานานแสนนานจึงจะได้รับชื่อสักชื่อหนึ่ง
แต่ว่านี่คือเรื่องราวระหว่าง Oceanid เท่านั้น มนุษย์ไม่มีวาสนาจะได้รับรู้

...
การเกิดของ Oceanid ทั้งหมดจำเป็นต้องแจ้งลงทะเบียนกับทางการ หากมีเหตุไม่คาดฝันเกิดขึ้นกับท่าน Egeria (ไม่ได้มีเจตนาจะดูหมิ่น แต่หวังว่านางจะเหลือพรเอาไว้ให้ตัวเองบ้าง) หัวหน้าเผ่า Oceanid จะได้แน่ใจว่าเผ่าพันธุ์จะยังคงอยู่สืบไปได้ละมั้ง แต่หากเกิดภัยพิบัติที่รุนแรงกว่านี้ขึ้นจริง ๆ สุดท้ายแล้วเผ่า Oceanid จะเปลี่ยนแปลงไปเช่นไรบ้างนะ?