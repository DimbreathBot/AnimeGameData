
Hiçbir sır sonsuza kadar saklı kalmaz. Çünkü en karanlık ve izbe odalarda bile ihmalkarlık daima bir boşluk bırakır.
Ne kadar karmaşık ya da ustaca yapılmış olursa olsun, kilitler yaratıldıkları andan itibaren kırılgandır.
En titiz planın bile kendi başarısızlığının tohumlarını bizzat ekmesi gibidir bu.

Usta hırsızın varisi olduğunu iddia eden genç kadın için, sırlar ve mekanizmalar yalnızca basit bir oyundan ibaretti.
İster kuzeyin gururlu soyluları ister sınırların etrafındaki dalkavuk tüccarlar olsun,
hiç kimse onun kıramayacağı bir kilit yapamıyordu.

Bir tasarım ne kadar detaylıysa yapısı da o kadar kırılgan olur.
Yeterli kuvvet kullanıldığı sürece kırılamayacak kilit yoktur.

"Kılıçkıran"ın kötü şöhreti dört bir yana yayıldı, köylü kızı Schanzkowska ise hafızalardan silindi.
Bir Fey lordunun soyundan geldiğini iddia eden kız sayısız hazine çaldı, kahkahası gerçek bir soylunun coşkusuyla yankılanıyordu şatafatlı koridorlarda.
Normalde sıradan ve yavan olması gereken hayatı, bir gün ansızın ortaya çıkan bir sesle tersine döndü:

"Sevgili genç hanımefendi, kibirli ve gülünç sahtekar, sanıyorum bu haberi alan ilk kişi siz olacaksınız."
"Grandükün sözde hazinesinin benim için bir önemi yok. Tıpkı usta hırsızın şöhretini çaldığınız gibi, isterseniz onu da alabilirsiniz..."
"Ama şunu unutmayın: Mekanizmayı ilk kıran ben oldum. Lütfen adımı, başarısızlığınızla beraber kalbinize kazıyın."

Grandükün akşam ziyafeti, adeta tüm hırsızlar için bir kışkırtmaydı. Gözler önünde sergilenen gizli hazineyi çalmanın imkansız olmasıyla övünüyordu.
Genç hanımefendi, bu kibir karşısında alaycı bir şekilde güldü ve emekliliğe ayrılmadan önceki son vurgununda bu hazineyi çalacağına yemin etti.
Ama birisi ondan daha erken davranmıştı. Kendine "Kaçkın" diyen hırsız, duvara alaycı bir mesaj bırakmıştı. Bu onu hem öfkelendirmiş hem de küçük düşürmüştü.

Ardından hınçla girdiği sayısız mücadelenin her biri yenilgiyle sonuçlandı.
Genç kadının bir zamanlar gurur duyduğu kilit açma becerileri, görünmez düşmanıyla olan rekabetinde yetersiz kalıyordu her seferinde.
Ne kadar başarısız olursa utancı o kadar büyüyordu, kendisini yenip duran kişiyle tanışma arzusu da bir o kadar alevleniyordu.
Tüm bunlar, onu öfkeden deliye döndüren rakibi ardında hiçbir iz bırakmadan ortaya kaybolana dek devam etti.
Sonrasında, hırsızın yakalandığını ve infaz edildiğini öğrendi.

Neden olduğunu anlamasa da, mezarlıkta mahkumun cesedinin bulunduğu taş tabutu kazıp çıkarırken buldu kendini.
Ama tabutun içi bomboştu. Yalnızca soğuk taşa kazınmış, alaycı bir söz yazılıydı içinde.

Genç kadın, açıklayamadığı gözyaşlarını silerken kadim düşmanının kurnazlığına öfkeyle lanet okudu.
Her zamanki gibi, onun sahte ölümünün ardındaki gerçeği açığa çıkarmaya ve bir kez olsun rakibine üstün gelmeye adadı hayatını.
Sonunda zaman, hem bir zamanlar övündüğü güzelliğini hem de son nefesini aldı ondan.
Artık basit bir kilidi bile kıramaz hale gelen kadın, rakibinin adını son kez lanetledi ve boş tabutun içine uzandı.