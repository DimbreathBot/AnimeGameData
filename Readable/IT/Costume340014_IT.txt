"Tutti i bambini adorano i giocattoli". Questa fu la conclusione a cui giunse Shenhe dopo aver osservato il negozio di giocattoli di Nonna Shan.
Aquiloni, lanterne Xiao, e decorazioni per finestre provenienti da ritagli di carta colorata... I bambini di Liyue che passavano di là rimanevano a fissarli incantati, senza eccezione.
E quando gli adulti acconsentivano ai loro desideri e gli compravano il giocattolo che volevano, sul volto di quei bambini si disegnava un sorriso.
Shenhe non possedeva simili ricordi d'infanzia, e perciò non era in grado di comprendere i sentimenti dei bambini in quel momento magico. Osservando la luce negli occhi dei bambini, credeva che questi giocattoli fossero collegati a qualche emozione meravigliosa.
Anche se non aveva ancora ben capito la natura di questa emozione, arrivò, seppur di poco, a intenerirsi.

"Shenhe sembra essere molto interessata ai giocattoli". Era questa la conclusione a cui Xianyun giunse dopo averla osservata mentre guardava il negozio di giocattoli come in estasi.
La sua discepola, questo lo sapeva, aveva perso la famiglia da piccola, e sin da allora aveva iniziato ad addestrarsi sotto la sua ala, avendo così ben poche e sparute occasioni per interagire con dei giocattoli.
Ora che Shenhe era tornata a vivere fra gli umani, e anche la stessa Vestale aveva preso forma umana, man mano che si abituava allo stile di vita dei mortali, scoprì che la sua discepola, a paragone con i bambini umani, aveva avuto davvero poche opportunità per esser felice.
E, in quanto sua maestra, oltre che più anziana di lei, non era forse una sua responsabilità accompagnare la sua discepola a fare un giro al negozio di giocattoli?


"La mia maestra sembra apprezzare molto i giocattoli", rifletté Shenhe mentre lei e Xianyun, dopo molto insistere da parte di quest'ultima, parlarono a Nonna Shan per la sesta volta.
In realtà, non comprendeva appieno il fascino delle piccole decorazioni e dei petardi.
La sua maestra si serviva spesso di sigilli, al fine di creare diversi uccelli decorativi per la sua residenza. Erano più intensi e vividi di queste decorazioni, oltre che molto più adorabili. Per quanto riguarda invece i petardi, il loro rozzo scoppiettio non poteva esser lontanamente paragonato alle melodie adeptiche a cui era abituata.
In realtà, i giocattoli di per sé non le interessavano più di tanto, ma era molto attratta dai sorrisi sui volti dei bambini.
La sua maestra invece sembrava molto interessata a questi articoli, e fece molte domande dettagliate su di essi, passando dai metodi di produzione ai trucchi per uno scoppio ottimale dei petardi. Xianyun le chiese infine che tipo di giocattoli le piacessero.
Shenhe credeva che l'interesse della sua maestra avesse un qualche significato, e rispose onestamente, per poi guardare il volto calmo, pensoso ma silenzioso della sua maestra.

"In realtà, a Shenhe non piacciono i giocattoli", di questo si accorse infine Xianyun, dopo diverse visite a vari negozi di giocattoli.
Se non fosse stato così, quell'espressione dolce che vedeva sul volto di Shenhe davanti al negozio di giocattoli sarebbe dovuta apparire almeno una volta durante il dialogo con Nonna Shan, in cui si era dilungata sulle piccole imperfezioni nell'utilizzo della carta nelle decorazioni per le finestre, e sui miglioramenti nel confezionamento dei petardi per una questione di sicurezza; aveva addirittura ottenuto l'ammirazione della vecchia signora.
Quello di cui la sua discepola aveva bisogno non erano i giocattoli di per sé.
L'infanzia e la giovinezza di una persona volano via in un batter d'occhio, e coloro che non sono più tra noi non tornano. Cosa avrebbe dovuto fare lei, in quanto più anziana?
Il Festival delle lanterne si stava avvicinando e, stando alle usanze degli umani, i festival erano un'ottima occasione per accettare dei regali. Dopotutto, non aveva ricevuto lei stessa dei doni dalle Sette Stelle negli anni passati...?
Un dono... Certo un dono avrebbe fatto al caso suo.


Shenhe non si accorse dell'intento della maestra finché lei e Ganyu non ricevettero i doni del Festival delle lanterne.
Non aveva alcun rimorso per essere rimasta davanti al negozio di giocattoli per tutto quel tempo, ma la gentilezza della sua maestra era sorprendentemente invariata.
Nel momento in cui prese il vestito lungo dalla scatola che aveva ricevuto in dono, e accarezzò l'orlo levigato, comprese come si sentivano i bambini davanti alle vetrine.
Sia lei che la sua maestra erano molto cambiate dal loro arrivo nel regno dei mortali; forse il futuro aveva in serbo altre piacevoli sorprese di questo tipo.
Il suo futuro sarebbe stato pieno di opportunità, per ovviare alle risate mai godute e alla gioia mai provata. Avrebbe conservato nel cuore tutto il calore che aveva ricevuto, e sciolto il ghiaccio all'interno delle sue ossa.