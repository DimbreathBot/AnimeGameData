Ey bu parşömenleri açan zanaatkar, benim adım Nare Magan Sundjatta, Nanatzcayan'ın 52. şefi ve Mbande'nin halefiyim. Daurama, Nayoga ve Sanhaj gibi olmaktır hedefim. Kadim metinleri bir kilime dokuyarak size Filojiston dövmenin temellerini anlatacağım ve sizleri gereksiz zahmetten kurtaracağım.

...

Bölüm V: Filojiston Dövme Teknikleri İçin Yeni Bir Olasılık

Büyük annemiz Sakkuk'un bıraktığı parşömen, Filojiston dövme teknikleri kadim ejderhalardan öğrenildiğini gösteriyor. Onların çağında daha karmaşık ve günümüzün çok ötesinde bir dövme yöntemi kullanılıyordu ve dövülen Filojiston doğrudan farklı materyallere dönüştürülüyordu.

Sakkuk böyle bir ustalığa bizzat şahit olmuştu. Kurucu öncü Ixquieh, Filojistonu nasıl eriteceğini tam olarak çözerek "Dövülmüş Alevin Kahramanı" unvanını almıştı. Ixquieh bir ejderha değildi ve kendisine isim verecek ailesi olmadığı için ejderha dilinde ve tarzında bir isim seçti. Bu, teorik olarak insanların da bu gelişmiş Filojiston dövme sanatında ustalaşabileceği anlamına geliyordu.

Ne yazık ki Ixquieh'in el yazmalarından geriye çok azı kaldı. Atölyesini dövme üzerine yazılarıyla beraber ateşe verdi, kendi canına kıydı ve erkek kardeşini de aynısına zorladı. Och-Kan gibi lekeli bir miras bırakmamak için yaptılar bunu. Bir bakıma kendi hısmını, Teteocan'ın ilk şefini öldüren Ixquieh'ti. Bu kararını yargılayamam, her çağın ahlak anlayışı farklıdır. Ancak söz konusu zanaatkarlığın kaybı muhakkak gelecek demircileri derinden üzmektedir.

13. şef Hun Toh -ateş kutsasın adını- bütün hayatını Filojiston dövme sanatını kavramaya çalışarak geçirdi fakat başarılı olamadı. Gençliğimde ben de deneyip başarılı olamamıştım. Gelecek çağların demircileri, size sesleniyorum: Bunu denemekte özgürsünüz elbet fakat gençliğinizi ve gücünüzü boşa harcamayın. Filojistonla madde örmek resmen öğütülmüş Tahıl Meyvesinden sarsılmaz bir ev inşa etmeye ve bu sırada her bir toz tanesinin nereye yerleştirildiğine dikkat etmeye benziyor. Tek hatada tüm yapı çöküyor üstelik. Şahsi deneyimlerime göre mevcut teknolojik kısıtlamalarla sıradan insanların bu büyük sanatta ustalaşması imkansız. Bu nedenle size Filojistonu ana dövme malzemesi olarak düşünmek yerine metal ve yeşim döverken yardımcı bir malzeme olarak kullanmanızı tavsiye ediyorum.

Fakat bu ilelebet başarısız olacağımız veya atalarımızı ve kadim ejderhaları geçemeyeceğimiz anlamına gelmiyor. Unutmayın ki Filojiston bir araçtır ve araca yön veren zanaatkarın elidir. Nihayetinde yalnızca bir zanaatkar -yani bir insan- fikirleri ve konseptleri somut gerçekliğe dönüştürebilir.

Hatta geçen yüzyıllar içinde hiçbir demircinin Filojiston dövme sanatında ustalaşmayı başaramamasına rağmen Sakkuk'un döneminde kaydedilen pek çok fikir şimdiye dek hayata geçirilmiştir. Misal şarkı ve ezgileri kaydeden altın diskler, Filojiston ile kısa süreliğine havada durabilen platformlar veya her türlü arazide gidebilen araçlar. Hepsi birer mucize! Gelecek nesillerdeki zanaatkarlar -umarım ki barış dolu bir çağda yaşarlar- bu teknikleri kullanarak bizim çağımızın hayal gücünü aşan yeni mucizeler yaratabilirler. Nanatzcayan'ın mirası budur işte: Tanrıların veya efendilerin bahşetmesiyle değil, ölümlülerin elleriyle gelen bir "lütuf".

...