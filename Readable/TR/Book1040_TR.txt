Numara: B-CL-16130
Gündem: Hükümdar Ix Ajkotz'i'j Iq'ismal Waxak İçin İnfaz Talebi
Katılanlar:
CL-01 "Yiğit" Aj Nimalaj Chuq'ab Hun
CL-02 "Yeşimin Hanımı" Ix Je'lal K'ua'l Ka'
CL-03 "Sır Dokuyan" Ix Kemonel Jasjatem Oox
CL-05 "Acı Pınarları Bahşeden" Aj K'astajibal Cha'ama' Ho'o
CL-07 "Engin Ormanlara Yağan Zehirli Yağmur" Aj Chojojik Kamikabal U'uk
CL-08 "Çiçekli Mumların ve Uçan Tüylerin Rahibesi" Ix Ajkotz'i'j Iq'ismal Waxak
CL-12 "Fısıldayan Pınar" Ix Roq'ratik'obala' Ka'alahun

[Kayıt Başlar]
CL-01: Derhal kendini açıklamanı talep ediyorum On İkinci Lord. Nedir bunun anlamı? Böyle kritik bir zamanda kendi etinden, kendi kanından birinin infazını nasıl talep edersin?

CL-12: Nasıl bir açıklama istiyorsunuz sayın Sözcü? Ben söylemek istediklerimi, söylemek zorunda hissettiklerimi teklifimde gayet açık belirttim. Ben Q'umqaraq'aj muhafızı Ix Roq'ratik'obala' Ka'alahun Ch'ule-L olarak Sekizinci Lord Ix Ajkotz'i'j Iq'ismal Waxak Ch'ule-L'i türümüze ihanet etmekle itham ediyor ve derhal idamını talep ediyorum. Bana zaten bildiğiniz meseleleri sormak yerine önce Sekizinci Lord'u sorgulayıp savunmasını dinlemenizi öneririm.

CL-08: Kendimi savunmak niyetinde değilim. Eğer aranızdan herhangi biriniz benim türümüze ihanet ettiğimi ve Hükümdarımızın vizyonunu kirletmek gibi bir suç işlediğimi düşünüyorsa o zaman idamıma evet oyu verin. Sadece zavallılar böyle meseleler için laf kalabalığı yapar.

CL-12: Mağrur nezaketini bahşettin bizlere sevgili kardeşim. Lakin gördüğüm kadarıyla ihanetini açıklamak için bir bahane arayıp duruyor fakat bulamıyorsun. Yanında tuttuğun o insanın, o aşağılık yağmacının, sürgün ettiğimiz soysuzları yanında barındıran o küstahın, topraklarıma girmeye cüret eden o böceğin, "kızım" demeye cüret ettiğin, ejderha zanaatkarlar tarafından dövülen bir silah kuşanan o insanın Xbalanque'nin yolundan gitmesine ve Xbalanque'nin türümüzü katletmesine yardımda bulunmasını nasıl açıklayacaksın? Neden şu an bile onu bizzat kovmak yerine barbarlığına göz yumuyorsun? Soruyorum sana pek muhterem Çiçekli Mumların ve Uçan Tüylerin Rahibesi, doğru değil mi bunlar?

CL-08: Bana hain diyorsun On İkinci Lord. Eğer gerçekten hain olsaydım şu an ayaklarımın dibinde yatıyor ve hayatını bağışlamam için bana yalvarıyor olurdun. Sevgili kızıma gelince, böyle suçlamalarda bulunmaya hakkın yok. O kendi yolunu seçti, tıpkı benim Hükümdarımıza sadık kalmayı seçtiğim gibi. Senin gibi güçsüz bir solucan bile onu öldüremiyorsa veya Hükümdarımızın bahşettiği toprakları elinde tutamıyorsa bu benim veya kızımın değil, senin kabahatindir.

CL-01: Ben de ithamını reddediyorum On İkinci Lord. Xbalanque isimli insan güçlü bir savaşçı, saygımızı hak ediyor. Benim nazarımda bile, benimle savaşta yüzleşmeyi ve tarafımdan öldürülmeyi hak ettiğini kanıtlamıştır. Bu gerçeğe saygı duymalısın. Bir insan çocuğunun Xbalanque'nin sancağına girmesi; bir bitkinin yüzünü güneşe dönmesi veya tohumlarının rüzgarda uçup gitmesi kadar doğal bir olgudur. Buna sitem edilemez ve kesinlikle bir ihanet teşkil edemez.

CL-07: Zavallı insanları mı savunuyorsun?

CL-01: Kimseyi savunma niyetinde değilim Yedinci Lord. Sözlerim gayet net, tıpkı cevherlerin parıltısıyla ışıldayan dişlerim gibi. Xbalanque isimli bu çetin rakibe saygı duyuyorum, görkemli bir savaşta göğsünü yarıp açmayı umuyorum ve asaletine olan saygımı onun kanıyla kalbimi yıkayarak ifade etmek istiyorum. Eğer buna savunma diyeceksen senin onurunu da savunabilirim Yedinci Lord.

CL-07: ... Özür diliyorum. Niyetim sizi kışkırtmak değildi.

CL-01: Böyle çılgın bir teklifin kendisi bile Müzakere Odasına hakaret sayılır. Ben de Xbalanque'yi takip etmenin affedilemez bir suç olduğunu düşünmüyorum. Benim de mi idamımı isteyeceksin?

CL-02: Sekizinci Lord'a bu hususta katılıyorum. On İkinci Lord, eğer zavallı bir insanı bile yenemeyeceksen ölmeyi hak ediyorsundur.

CL-05: Sen de mi onun ihanetini reddediyorsun Yeşimin Hanımı?

CL-02: Sekizinci Lord'a hain demeye tenezzül etmem. Fakat şunu da söyleyeyim Sekizinci Lord, sana verdiğim değer bu teklifi reddetmem için yeterli gelmiyor. Eğer bize ihanet ettiğine dair yüz binde bir bile ihtimal varsa bu yozlaşma düşüncesi beni iğrendirmeye yeter. Saf kadim ateş en küçük bir kirliliğe bile müsaade etmez. Bunu sen de gayet iyi biliyorsun.

CL-08: Evet, gayet iyi biliyorum İkinci Lord. Yerinde olsaydım ben de aynı tercihi yapardım.

CL-02: Pekala. İçimde bir pişmanlık duygusu uyandırmak üzeresin Sekizinci Lord. Hatta belki de hissetmeye çoktan başlamışımdır.

[Oy Sayımı]
Evet: CL-02, CL-05, CL-07, CL-12
Hayır: CL-01, CL-08
Çekimser: CL-03

Sonuç: 4 evet, 2 hayır, 1 çekimser. Oy çoğunluğuna varıldı.
[Kayıt Sona Erer]