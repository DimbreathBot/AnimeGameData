Era una foresta infinita. L'area era coperta da una leggera nebbia, e i dorati raggi dell'alba splendevano tra le chiome degli alberi e si sparpagliavano sul terreno color smeraldo.
In quel momento, Magdalene stava camminando tranquillamente con in braccio un cane, ossia Dietrich. La fanciulla dai capelli dorati superò, elegante come un cigno, le radici nodose degli imponenti alberi e si fece strada nel bosco con agilità.

"Una vera fortuna che al momento ad essere presente sia Magdalene. Quella megera di Nottfriga mi avrebbe costretto a camminare, o avrebbe usato un qualche incantesimo per obbligarmi a correre. Questo sentiero non è adatto ai cani anzi, non sarebbe facile da attraversare neanche per un essere umano. Non c'è neanche una vera strada battuta: ci sono soltanto alberi... Ah, come vorrei che Magdalene mi portasse sempre in giro così... " Dietrich si voltò a guardare Magdalene con la mente che vagava.

La luce del mattino le danzava sul volto. La sua bellezza non era inferiore a quella di nessuna nobildonna. La carnagione chiara e l'espressione gentile del suo viso la facevano sembrare delicata come l'effimera rugiada del mattino sui petali dei fiori.
"La pelle di Magdalene è bellissima... Oserei dire di non aver mai incontrato nessun nobile lontanamente paragonabile", pensò Dietrich, osservandola.

"Lascia che ti racconti una storia. Devi sapere che sono già morta", disse Magdalene all'improvviso.