Yoichi'nin Hikayesi

O tengunun adı Yoichi ve Hanamizaka'daki küçük bir ara sokak olan Toki Sokağı'nda yaşıyor. Kiraladığı dükkanda alkollü içecekler satıyor ve vaktini aylaklık ederek geçiriyor.

"Vaktini aylaklık ederek geçiriyor" diyorum ama bu biraz basit kaçıyor. "Tam anlamıyla bir kaosun içinde yaşıyor" demek daha doğru olur.

Şöyle bir düşününce, alkollü içecekleri satacak kadar seven birinin onlar hakkında biraz bilgi sahibi olması beklenir. Bu hem youkailer hem de insanlar için geçerlidir.
Oysa açık konuşmam gerekirse, Yoichi alkollü içeceklerden hiç anlamaz. Üstelik bir işletmeyi idare edebilecek ticari öngörüye de sahip değil. Daha da kötüsü, insanların diyarında geçirdiği onca zamana rağmen, o berbat tengu alışkanlıklarını da bırakmamış. Hatta bazen sarhoş olur ve diğer youkailere bulaşır. Bazen insanların çocuklarını kaçırır ve tüm gece festivallerde sürtüp ortalığı birbirine katar. Bazen de bir tiyatroya dalarak orada ne olup bittiğini umursamadan sahneye çıkar ve başrol oyuncusunu pataklamaya başlar.
Yoichi'nin youkailer arasındaki kıdemi ve insan toplumundaki geniş çevresi olmasa, muhtemelen birileri onu çoktan bir dağın eteğinde öldürmüş olurdu.
Yine de Toki Sokağı'nın youkai ve insan sakinleri ona oldukça farklı bir gözle bakıyor. Yüce Gongen bile ona hiçbir zaman ciddi bir ceza vermedi çünkü Yoichi hiçbir zaman büyük bir soruna sebep olmadı.

Doğası gereği burnu havada ve pasaklı biri olsa da, kendi tanımıyla "sıradan halktan farklı yüce bir youkai" olan Yoichi, mal mülk sevdalısı biri de değil. Eline geçen parayı hemen alkollü içeceklere harcar, bazen de Yae Yayınevinin bastığı romanları satın alır ama onları da şöyle bir göz gezdirdikten sonra fırlatıp atar. Yani evinin pek derli toplu olduğu da söylenemez. Hatta tam tersi olduğu söylenebilir.

Kısaca Yoichi'nin manevi değere sahip pek eşyası yoktur. Sadece belinde taşıdığı altın renkli kağıt yelpazesinin manevi bir değeri vardır.

Büyük Tengular birçok farklı dünyaya seyahat eden canavarlardır. Bu seyahatleri sırasında bazen ilginç hikayelere sahip savaş ganimetleri toplarlar. Yoichi'nin kağıt yelpazesi de işte böyle bir eşyaydı.
Gömleğinin yakası sonuna kadar açılmış olan sarhoş Yoichi, mehtaplı bir gecede bana yelpazesinin hikayesini övünerek anlattı.

Seyahat ettiği çok sayıdaki dünyaların birinde, kendini beğenmiş erkek bir okçuya dönüşmüş ve bir o kadar kendini beğenmiş bir şoguna da hizmet etmiş. O şoguna hizmet ederken, aralarında koca göbekli ölümlü samurayların ve kurnaz tanuki ninjalarının da bulunduğu sayısız düşmanı oklarıyla vurmuş. İri yarı jikininkiler bile Yoichi'nin yayından çıkan tek bir okla devrilirmiş.

"Hahahahaha! Cidden harika bir askersin! Gözlerin Büyük Tenguların gözleri kadar keskin!"
Kibirli şogun yaşına hiç yakışmayacak bir şekilde yüksek sesle, sevimsizce gülermiş.
Yoichi zamanla şogun için çok sayıda görev tamamlamış ve sayısız canavar ile bahtsız ölümlünün canını almış. Ancak anlattıklarının bir kısmını uydurduğuna eminim. Neyse, ünlenmesini sağlayan asıl olay ise kendisinin içinde yüz yıl boyunca yaşadığı o dünyanın nihai savaşıymış.

Fırtınalar koparken gerçekleşen o deniz savaşında, şogun ve asiler boğazlarda ölümüne savaşmış. En az sekiz milyon, hatta belki bir o kadar daha canavar ve on milyonlarca ölümlü samuray varmış. Kaç kişinin hayatını kaybettiği bilinmiyormuş ama savaş sırasında 800 bin gemi batmış. Yoichi, bu dudak uçuklatan sayıları benim yardımımla hesapladı çünkü o sırada az önce içtiği şarabı pencereden dışarı kusmakla meşguldü.

Kimsenin üstün gelemediği acı dolu savaşlara ait hikayelerde hep olduğu gibi, bu savaşta da her iki tarafın cesur kahramanları düşmanlarını çim biçer gibi biçiyor, deniz kan kırmızısı bir renge bürünüyormuş. Rakip generaller inatla geri çekilmiyor ve askerlerinin evlerine dönüp güzel bir uyku çekmelerine izin vermektense, savaşı çıkmaza sürüklemeyi tercih ediyorlarmış.

Nihayetinde, soğuk ve mehtaplı bir gecede küçük bir tekne düşman saflarının arasından yavaşça öne çıkmış. Dalgaların salladığı teknede biri varmış. Yanında ise tepesinde kağıt bir yelpaze bulunan parlak bir direk varmış. Yelpaze mehtaplı gecede altın bir renkle parlıyormuş.

"Ah, Ah! Çıldıracağım! Bu küstah provokasyon kabul edilemez!"
Gözlerini kısarak uzaklara bakan şogun, altın renkli yelpazeyi görünce küplere binmiş.

Yoichi, şogunun öz saygısının neden bu kadar kolay zedelendiğini anlayamamış ve ölümlülerin hiçbir işe yaramayan haysiyet duygusunu anlamakla uğraşamayacak kadar tembelmiş. Şogunu anlamakla uğraşacağına, keskin tengu gözlerini teknedeki kişiye dikmiş.

Teknenin üzerinde kendisinden oldukça farklı bir kadın görmüş.

Hemen ardından, bir ok mehtaplı geceyi yararak hedefine doğru uçmaya başlamış.

"Haha, işte bu!"
Şogunun bağırtısı, kısa süre içinde ordudan yükselen tezahüratlar arasında kaybolmuş.

"O iki moruk neyi kaybettiklerini bilselerdi öfkeden kudururlardı!"
Sarhoş Yoichi, kendini beğenmiş bir halde hınzırca gülmüş. Büyük Tengunun gözleri parlıyor, bu da itici görünmesine sebep oluyormuş. Üstelik bu durumu gizlemeye yönelik bir çabası da yokmuş.

Ok havada uçarken, Yoichi çoktan dev kanatlarını açıp boğazı aşmış ve teknenin üzerinden geçerken altın renkli kağıt yelpaze ile onu tutan şaşkın güzeli kapmış. Ardından fırsattan istifade ederek, o katlanılmaz derecede boşboğaz şogunu suya iterek savaş alanından uzaklaşmış.
Mükemmel bir tengu soygunu.
Ne yazık ki...
"Yani, ne olduğunu biliyorsun, kız neko çıktı. Çizilmedik yerim kalmadı."
Yoichi, tiksinmiş bir ifadeyle dilini çıkardı ve ofladı.

"Doğru ya, levrek sezonu geldi! Yanında biraz götürmelisin."
"Bak sen! Cimri Büyük Tengunun cömert bir yanı da mı varmış?"
"O kadına götür demek istemiştim!"
Zilzurna sarhoş Büyük Tengunun tehditkar bakışları karşısında, levreğin kalanını alelacele topladım ve oradan ayrıldım.