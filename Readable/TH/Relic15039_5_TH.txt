
ราวกับสงครามที่แผดเผาแผ่นดินหวนกลับมาอีกครั้ง กลิ่นคาวเลือดลอยอวลคละคลุ้งในอากาศ
ขณะที่เสียงคร่ำครวญดังประหนึ่งงานศพ กองทัพวิญญาณกำลังโฉบผ่านท้องฟ้ายามราตรีอันมืดมิด
ตามตำนานพื้นบ้านที่เล่าขานกันมา พวกมันคือกองทัพปีศาจที่มาจากต่างโลก เพื่อเก็บเกี่ยววิญญาณ
บางคนเชื่อว่า พวกมันคือภาพลวงตา ที่หลงเหลือมาจากฝันร้ายในอดีตกาล

นี่คือภัยพิบัติที่ชาวชายขอบเรียกว่า "การล่าอันบ้าคลั่ง"
หากมันเป็นเพียงพายุฤดูร้อนที่โหมกระหน่ำ ที่มีฟ้าร้องและฟ้าผ่ากระจายทั่วฟ้า
สำหรับผู้ที่คุ้นเคยกับชีวิตการผจญภัย บางทีนี่อาจเป็นเพียงอุบัติเหตุเล็ก ๆ น้อย ๆ
แต่เมื่อกระแสคลื่นคลั่งที่ไม่ได้เห็นมานานนับร้อยปี ได้หลั่งไหลลงมาสู่ผืนแผ่นดินดุจสายฝนโลหิตดำ
ผู้คนจึงตระหนักได้ในที่สุดว่า ตำนานอันน่าสะพรึงกลัวที่สืบทอดมาตั้งแต่บรรพบุรุษนั้น
ไม่ได้เป็นแค่เรื่องเล่าไร้สาระที่เอาไว้ขู่เด็ก แต่เป็นความหวาดกลัวที่ไหลเวียนอยู่ในสายเลือด

แต่ท้ายที่สุดต้องมีคนที่กล้าเผชิญหน้ากับความกลัว เพื่อจุดประทีปนำทาง ให้แก่ผู้ที่หลงทางอยู่ในความมืดมิดอันไร้ขอบเขต
ฝูงอีกาขนดำเคลื่อนไปตามรอยต่อ ระหว่างแสงสว่างและความมืดมิด โดยมีผู้ที่หันหลังให้แสงสว่างคอยนำทาง
เขาชูดาบในมือขึ้นอย่างเงียบงัน ใบหน้าที่สะท้อนกับประกายดาบนั้นแข็งแกร่งดั่งคมดาบสีดำ
แม้จะรู้ว่าทำเช่นนี้ไม่ต่างอะไรกับแมลงเม่าบินเข้ากองไฟ แต่กองทัพผู้รักษาคำสาบาน ก็ยังคงก้าวเข้าสู่สนามรบที่ไร้หนทางกลับ

...
ณ ปลายทาง เหลือเพียงร่างของผู้ถือดาบสีดำนั้นเพียงคนเดียว
เขารู้ดีว่า สิ่งชั่วร้ายที่ดึงดูด "การล่าอันบ้าคลั่ง" ซ่อนตัวอยู่ในป่าทึบแห่งนั้น
อีกแค่นิดเดียว อีกนิดเดียวเท่านั้น เขาก็จะปกป้องผืนแผ่นดิน ที่เคยสาบานว่าจะปกป้องไว้ได้แล้ว
ขณะที่กำลังคิดเช่นนี้ เขาไม่ทันสังเกตด้วยซ้ำว่า ร่างกายของตนได้แตกสลายเป็นเสี่ยง ๆ ไปนานแล้ว
กระดิ่งเตือนภัยที่เขาพกติดตัวมา ส่งเสียงหวีดแหลมในขณะที่เนื้อและเลือด ถูกโคลนดำฉีกกระชาก
อาจเพราะหวาดกลัวต่อเสียงกระดิ่งนั้น ทำให้ฝูงสัตว์กินซากที่อยู่รอบตัวเขาไม่กล้าเข้าใกล้
ด้วยเหตุนี้ เขาจึงทำได้เพียงเดินท่องไปในห้วง Abyss เพื่อทำตามคำสาบานที่ยังทำไม่สำเร็จ...

หลายปีต่อมา ในเรื่องราวพื้นบ้าน ที่แพร่สะพัดไปทั่วทั้งเมืองและชนบท ก็ได้เพิ่มเนื้อหาใหม่ลงไป
ทุกครั้งที่เสียงกระดิ่งที่ราวกับเสียงโหยหวนดังขึ้น นั่นคือสัญลักษณ์ของผู้ที่สาบานว่าจะไล่ล่า "การล่าอันบ้าคลั่ง" ไปตลอดกาล