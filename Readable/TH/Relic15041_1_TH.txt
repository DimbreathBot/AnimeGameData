
ภายในโถงทางเดินของ Zapolyarny Palace งานเลี้ยงและการเต้นรำดูคล้ายจะไม่มีวันเลิกรา
เหล่าชนชั้นสูงแห่งภูตล้วนชื่นชอบความหรูหรา พวกเขามองว่างานรื่นเริงเป็นงานที่สำคัญที่สุด
แม้แต่ผู้ที่มีจิตใจแข็งแกร่งดุจดั่งอัญมณี ก็ยังหลอมละลายด้วยกลิ่นหอมของไวน์ชั้นเลิศ
แม้แต่งานราชการของอาณาจักรนั้น ๆ ไม่ว่าจะเรื่องเล็กหรือใหญ่ ส่วนใหญ่ก็มักตัดสินใจตอนช่วงกำลังเมากรึ่ม ๆ

ศาสตราจารย์ Rotwang ผู้ถูกเหล่าชนชั้นสูงเรียกว่า "นักบวชปีศาจ" กำลังเป็นคนดังในราชสำนักช่วงนี้
การที่เขาเป็นขุนนางคนโปรดของท่าน Tsar ได้นั้น ไม่ใช่เพราะเขาเชี่ยวชาญการเล่นแร่แปรธาตุ หรือการทำนายดวงดาว
และไม่ใช่เพียงเพราะคำพูดอันน่าสนใจและลึกซึ้งของเขา ที่ทำให้ผู้คนต่างหัวเราะเยาะ
ทว่าสิ่งที่ทำให้เหล่าชนชั้นสูงในราชสำนักต้องมองเขาใหม่ ก็คือตำนานที่เกี่ยวกับตัวเขา

ว่ากันว่าแกรนด์ดยุก Photius เคยอิจฉาริษยา และต้องการกำจัดตัวปัญหาที่เป็นอุปสรรคพวกนี้
เขาได้แอบสลับ Fire-Water เป็นยาพิษร้ายแรงแทน ทว่าเขากลับคาดไม่ถึงว่า ศาสตราจารย์คนนั้นกลับดื่มเข้าไปอย่างไม่รู้สึกรู้สา
ในตอนท้าย กลับเป็นท่านแกรนด์ดยุกเสียเองที่ยอมก้มหัวให้ และกลายเป็นผู้ติดตามที่จงรักภักดีมากที่สุดของนักบวชปีศาจ

ได้ยินมาว่า Filipov เป็นผู้เชี่ยวชาญในการจำแลงกายมากที่สุดในหมู่ภูต และเคยหัวเราะดูถูกงานวิจัยของศาสตราจารย์ว่า เป็นแค่การเล่นปาหี่
ทว่านักบวชปีศาจกลับเพียงแค่ยิ้มรับ จากนั้นก็อัญเชิญวิญญาณของภรรยาที่ล่วงลับไปแล้วของ Filipov ที่เขาเฝ้าถวิลหาแม้ในยามฝัน ให้ปรากฏออกมาท่ามกลางสายตาของผู้คน
เรื่องราวที่กล่าวไปนั้น กลายเป็นเพียงเรื่องตลกในงานเลี้ยง แต่ทุกครั้งที่มีคนถาม ศาสตราจารย์ก็มักจะเงียบไม่พูดอะไร
บางทีอาจไม่มีใครสนใจเรื่องเล่าพวกนั้นว่าเป็นจริงหรือไม่ มันก็เป็นเพียงแค่รสชาติที่ปรุงแต่งเข้ามาให้สนุกสนานขึ้น ท่ามกลางการร้องเล่นเต้นรำ

แต่สำหรับเหล่าชนชั้นสูง ไม่มีผู้ใดน่าเชื่อถือไปกว่าคนต่างแดน ที่ไม่มีหัวนอนปลายเท้าคนนี้อีกแล้ว
แน่นอนว่า ถ้าเขาสามารถช่วยจัดการปัญหาต่าง ๆ ได้ด้วยก็คงจะดี
แต่ผู้คนในบทละครไหนเลยจะคาดเดาได้ว่า จุดจบอันน่าเศร้าใกล้จะมาถึงแล้ว?