
Dövüş yeteneklerinde üstünlüğün el üzerinde tutulduğu bu bereketli topraklarda bile bazıları yalnızca kitaplarla ve bilgiyle ilgilenir.
Sürüngen Kalıntıları Derneğinin Başkanı olduğunu iddia eden, her gün kalın dokuma parşömenler taşıyan
veya günlerini kaynağı belirsiz gizemli mekanizmalarla uğraşarak geçiren kişi de böyle biriydi. Araştırmalarının tamamen gereksiz olmadığını kanıtlamak için
bazı eşyalar yapardı. Bu tuhaf, canavar pençesi şekilli kupa da gurur duyduğu eserlerinden biriydi.

O zamanlar bu anlamsız çalışmanın ne büyük bir lüks olduğunun henüz farkında değildi.
Karanlık kabuslar evleri yuttuğunda, bulmak için çok çaba gösterdikleri dokuma parşömenler savaşın ateşinde yanıp kül oldu.
Başkanın uzun zamandır takip ettiği günlük rutini, uzun bir öğle uykusundan uyanmışçasına buhar olup uçtu.
Kader ise onu başka bir yola itti, bu yolda hiçbir seçim hakkı kalmamıştı.

Zamanında okuduğu eski parşömenlerde yazanlara göre kadim ejderhalardan geriye kalan harabelerde iblislere karşı koyabilecek silahlar vardı.
Yoldaşlarının boşuna ölmesini engellemek için araştırmasını bir kenara koydu ve hayatının geri kalanını bu yeni hedefe adadı.
Terk edilmiş harabelerden çıkarılan gizemli kaynağın makinaları, savaşçılara yardımcı olması için yeniden yapılıp değiştirildi.
Yılların bilgi birikiminden mi yoksa bir bilgenin perde arkasından yönlendirmesiyle mi bilinmez ama proje oldukça sorunsuz ilerledi.
Bir gün nihayet terk edilmiş bir şehrin dehlizlerinde binlerce yıldır saklı kalan bir sır keşfetti. Bir lanetti belki de.

Efsanelere göre Ochkanatlan'ın Piton Kralı göklerde gidebilen bir hazine gemisi yaptırmıştı,
bu gemide ise Hiçliği dünyanın sınırları dışına kovabilecek gizli bir ödül bulunuyordu.
Bu efsaneler, o talihsiz zamanlarda hayatta kalmaya çalışanların yaralarına merhem,
dünyayı kurtarmak için uzun yolculuklara çıkan sayısız maceracıya ise bir umut ışığı oldu.

Yolculuğa çıkanların hiçbiri geri dönmedi, dolayısıyla alime halk tepki yağdırdı.
Fakat o, bunun bir yalan olmadığına, aksine kendi gözleriyle gördüğü bir gerçek olduğuna inanmaya devam etti.
Bazıları iddiasını kanıtlamak, bazılarıysa her şeye bir son vermek istediğini söyledi.
Fakat gezgin alim sonunda bir maceracılar ekibine katıldı ve bulutlardaki şehre doğru yola koyuldu.