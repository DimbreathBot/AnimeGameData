"Kaeya, perché il Bandito della Daga porta sempre delle daghe con sé?"
Nella città di Mondstadt, due Cavalieri di Favonius, uno grande e uno piccolo, chiacchieravano amabilmente.
Molta acqua era passata sotto i ponti dalle loro interpretazioni del bandito e della maga, ma la piccola cavaliere aveva delle domande su dei punti che non le erano del tutto chiari.
Ahem! Il motivo per cui il bandito ha delle daghe con sé... Il motivo non era mai stato spiegato nel copione di Kaeya.
Forse il personaggio aveva bisogno di un nome orecchiabile, e il regista, preso dall'entusiasmo, ne aveva semplicemente scelto uno a casaccio: "Bandito della Daga".
Ma la piccola cavaliere davanti a lui sedeva con le sopracciglia aggrottate, assorta nei pensieri, addirittura più seria di quando pensava a cosa avrebbe cenato.
La curiosità illimitata dei bambini li porta a fare domande di continuo. Anche se l'infinito flusso di domande può rivelarsi una seccatura per i "grandi", se la loro curiosità non viene soddisfatta, potrebbero perdere la scintilla e diventare degli adulti noiosi.
Di tutte le infinite possibilità, una vita noiosa è una delle peggiori e più tragiche, per cui le domande di un bambino dovrebbero essere trattate sempre con la massima cura.
"Ehi... È vero, perché? Hai fatto una bella domanda, Klee...", rispose sorridente Kaeya.

Sarà perché era stato per breve tempo un bandito sul palco, ma anche lui si era ritrovato a pensare alle vite non sue, sotto le luci dei riflettori.
I cavalieri vivono da cavalieri, e i banditi vivono da banditi.
Impugnare con giustizia spada e arco, e fare un passo in avanti per mostrare la propria determinazione nel proteggere gli altri: questo fa il cavaliere.
Nascondere la propria lama e chiudere la rete sulla propria preda col favore delle tenebre: questo fa il bandito.
Persone diverse vivono in modi diversi. Un ladro non avrà con sé la lama di un cavaliere, e un cavaliere tradizionale non avrà una daga nascosta da qualche parte per far male a qualcuno.
Se i personaggi della storia non rispettano queste regole, allora la storia ha tradito i ruoli decisi dal fato.
Ma non è necessario dare risposte di questo tipo a una bambina; e poi, esistono forse domande a cui si può dare una sola risposta?
Le daghe usate dal Bandito della Daga gli sono state donate dai suoi amici, oppure sono simboli della sua carriera come bandito virtuoso, o di atti benevoli commessi in passato...
Inventiamo una fiaba, e mettiamoci dentro eroi, leggende e fantasie, come facevamo un tempo, e diamo ai bambini qualcosa con cui riempire i loro sogni.
Si girò e prese la daga dal lato del costume di scena appeso nella stanza:
"A dire il vero, è una storia molto complicata, e dovremo iniziare a narrarla dall'infanzia del grande bandito. Vuoi sentirla, Klee?"
"Mi vuoi raccontare un'altra storia, Kaeya? Dimmi tutto!"