"Hey, bak ne buldum!"
Bennett şişkin macera çantasını büyük bir heyecanla yere koyuyor ve birkaç hazine çıkarıyor. Hazinelerin parıltısı, Bennett'in yüzündeki gülümsemenin ışıltısının yanında sönük kalıyor. Yeni kıyafeti bu anın coşkusunu artırıyor, gözleri güneş sarısı atkısı kadar parlak.

İlk hazine yumruk büyüklüğünde koyu kırmızı bir volkanik kayaç, üzerinde alevli desenler var.
"Geçen gün Tollan Yanardağı'nda ısıya dayanıklı otlar ararken kayıp düştüm. Eskiden olsa herhalde yakındaki bir lav havuzunda bulurdum kendimi."
Bennett şapşal bir ifadeyle gülümseyip devam ediyor: "Ama bu sefer birkaç saniye yuvarlanıp bu kayanın üzerine oturdum. Hem göz alıcı hem parlak görünüyordu, üstelik oturmak canımı da acıtmadı. Ayağa kalkıp etrafa baktığımda aradığım otların tam da orada olduğunu gördüm! Üstelik hepsi kusursuzdu! Şansıma bakar mısın?"
Gülümsemesinin parlaklığı gözlerini kamaştırmaya devam ederken Bennett bu "şanslı taşı" sana veriyor. Taştan bir sıcaklık yayılıyor, yanardağın kalbi gibi atıyor adeta.

İkinci hazine, üzerinde ufak bir kristal kaya bulunan küçük bir metal düdük.
"Bunu Çiçek Tüyü Klanındaki uçurumlarda nadir kuş türleri ararken buldum. Kabile halkı gibi ıslık çalmayı denedim ama parmaklarım yoruluncaya kadar ıslık çalmama rağmen tek bir kuş bile çağıramadım. Sinirleri bozulan birkaç Gukuzor peşime düştü, hahaha!"
Bennett şaşkınlıkla başını kaşıyor ve devam ediyor: "Onlardan kurtulmam çok uzun sürdü, kurtulduğumda da o kadar yorulmuştum ki nefesim kesilmişti. Soluklanmaya çalışırken yerde bu düdüğü gördüm, alıp üfledim ve çok keskin bir 'düüüüt' sesi çıktı! Sonra bir baktım omzuma müthiş bir Tepeli Kargı Kuşu konmuş!"
"Sonradan öğrendim ki bu tür düdükler eskiden kuşlarla iletişim kurmak için kullanılıyormuş. Ama bugünlerde eşsiz bir aksesuar görevi görüyormuş daha ziyade."
Bennett bu aksesuarı sana veriyor. Gün ışığının vurduğu göl mavisi cevherden yumuşak bir ışıltı yayılıyor.

Üçüncü hazine parlak renkli deniz kabuklarından bir bileklik. Kabukların en büyüğü dalga desenleriyle bezeli.
"Bunu Kaplıca Halkı yakınlarında buldum. Küçük bir tekne kiralayıp balık tutmak için denize açıldım ama o kadar yem kullanmama rağmen tek bir balık bile yakalayamadım."
Bennett'in yüzünü buruk bir gülümseme alıyor bu sefer: "Tam günü noktalamak üzereydim ki su yüzeyinde batıp çıkan bir şey gördüm. Deriden yapılmış bir su topuydu, üzerinde birbirinden güzel desenler vardı."
"Elimde bu büyük ödülle beraber kıyıya döndüğümde sahilde oraya buraya bakınan bir genç gördüm. Meğer birkaç gün önce bir yarışmaya katılmış ve ninesinin ona yaptığı su topunu dalgalar alıp götürmüş. O günden beri her gün sahile gelip topunu arıyormuş."
"Hikayesini dinledikten sonra dedim ki 'Bak sen şu tesadüfe!'" Bennett heyecanla elini çırpıyor ve devam ediyor: "Ben de çıkarıp verdim su topunu tabii. O kadar mutlu oldu ki beni bu iyiliğin karşılığında kaplıcaya götürmek için ısrar etti. Hatta bir de bu deniz kabuğu bilekliği verdi, denizdeyken korurmuş seni."

"Ee, ne diyorsun? Natlan'dayken çok şanslı biriymişim meğer." diyor Bennett ve elindeki hediyelere bakarak gururla gülümsüyor. "Umarım bu hazineler sana da iyi şans getirir!"

Her biri birbirinden ilginç hikayelere sahip, Bennett'in saf neşesiyle dolu bu hediyeleri minnetle kabul ediyorsun. Natlan toprakları ve bu rengarenk kıyafetler Bennett'in kargaşa dolu yolculuğunu parlak ve alevli renklere boyamış resmen. Bir zamanlar talihsizlikle ve yara berelerle boğuşan çocuk şimdi seyahatlerinin neşeli öykülerini paylaşıyor seninle.
Onunla en içten dileklerini paylaşıyorsun. Bugünden itibaren iyi talih peşinden hiç ayrılmasın diye umuyorsun.