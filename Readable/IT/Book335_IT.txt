...A partire da oggi, ogni esperimento sugli Eredi dei draghi verrà guidato personalmente dall'Omikami di Watatsumi. Tutti i documenti precedenti all'anno d'introduzione del calendario di Watatsumi sono stati distrutti. Non si potranno più usare le categorie Alpha, Beta, Gamma, Delta ed Epsilon per numerare i fascicoli, in quanto termini dell'antica lingua di Watatsumi. Al contrario, d'ora in avanti verranno usati i termini Terra, Acqua, Fuoco, Vento, Etere e Vuoto.
Ogni citazione e annotazione andrà scritta tra virgolette (""). Bisognerà rispettare il seguente ordine di scrittura: intestazione del documento, numero di serie, soggetto, autore. Sarà possibile omettere il nome dell'autore o indicare la sua qualifica all'interno del laboratorio di ricerca. È proibito l'uso dei nomi dei ricercatori sia nella lingua antica di Byakuyakoku ed Enkanomiya sia in quella moderna di Watatsumi, Narukami e Inazuma.
I dati sugli esperimenti non possono essere usati per scrivere diari, lettere d'amore o romanzi di fantasia.

...
L'evoluzione degli Eredi dei draghi (che da qui in avanti chiameremo "Elementosauri abissali" o semplicemente "Elementosauri"), è evidente a tutti ("Acqua, 101, L'evoluzione degli Eredi dei draghi: I").
Abbiamo provato ad abbassare la temperatura dello spazio circostante l'habitat di un giovane Elementosauro resistente al calore. Di conseguenza, da adulto si è dimostrato più debole. Sospettiamo che questo sia accaduto perché il suo corpo non possiede il "seme" necessario per resistere ad ambienti simili. Tuttavia, ognuno dei suoi discendenti possiede una maggiore percentuale di grasso corporeo, l'inclinazione al letargo e manifestazioni dell'elemento Cryo. (Si prega di fare riferimento ai dati sperimentali dopo aver letto il testo principale. I dati anomali dell'esemplare 3 sono dovuti al mio assistente che, dispiaciuto per il soggetto, lo ha nutrito di nascosto nonostante facesse parte del gruppo di controllo per l'eliminazione della fame.)
Se sottoposti a un clima torrido, i discendenti mostrano nuovamente il tratto di resistenza al calore tipico dei loro antenati. Tuttavia, finora nessuno di loro ha sviluppato i tratti distintivi dell'elemento Pyro.
Al momento non abbiamo abbastanza dati per trarre conclusioni, ma è plausibile supporre che gli Elementosauri abissali abbiano la capacità di risvegliare volontariamente il proprio "seme" prima dell'età adulta. Le madri Elementosauro, se si imbattono in un ambiente ostile e mai visto prima, possono creare nuovi "semi" da trasmettere ai propri discendenti.
Possiamo affermare che gli Elementosauri abissali abbiano accumulato nei propri corpi un autentico arsenale, già da prima di incontrare noi del popolo di Enkanomiya.
...

I risultati dei test intellettivi sono sorprendenti ("Vuoto, 207, Ricerca sull'intelligenza degli Elementosauri"). Per quanto la ricerca precedente abbia dimostrato come gli Elementosauri siano ineguagliabili nell'adattarsi e che quindi i processi di selezione non siano necessari, ne abbiamo scelti alcuni tramite l'uso di premi e punizioni. Nell'arco di quattro generazioni, le loro capacità linguistiche hanno iniziato ad avvicinarsi a quelle di uno studente umano di 12 anni. Forse sarebbe più esatto dire che gli Elementosauri hanno sempre saputo comunicare e che ora stanno solo mostrando le proprie capacità di apprendimento.
Riteniamo che questi esperimenti vadano fermati. In caso contrario, potremmo dimostrarci degli sciocchi per aver ignorato chi scriveva racconti di fantasia sugli Antroposauri.
Secondo la profezia, il Drago sovrano dell'acqua si reincarnerà in forma umana. Non possiamo permettere che ciò accada qui a Enkanomiya.
...
Nessuno dei tentativi di trasfusione ha avuto i risultati sperati ("Vuoto, 907, Ordine speciale dell'Omikami di Watatsumi: I"). Gli Elementosauri sono vittime di svariati effetti collaterali, in quanto i loro corpi rigettano il sangue dell'Omikami di Watatsumi. Forse non sono ancora abbastanza potenti, ma non possiamo esserne certi. Di sicuro, a giudicare dal nostro piano d'azione per l'evoluzione del raziocinio degli Elementosauri, dovremmo aver già allevato l'Elementosauro più potente in assoluto.
...

L'esperimento di trasfusione è stato un successo ("Vuoto, 907, Ordine speciale dell'Omikami di Watatsumi: III"). Gli Elementosauri rigettano il sangue dell'Omikami perché in passato erano esseri del Regno della luce, noti anche come "creature elementali", e quindi in conflitto col Regno degli umani, di cui fanno parte sia l'Omikami che i suoi vassalli di corallo.

Tutti i diari sperimentali sono ora archiviati. Nessun Erede dei draghi è morto durante gli esperimenti condotti qui. Tutti hanno avuto una vita lunga e sono morti per cause naturali.
Sia lodato l'Omikami di Watatsumi nella sua misericordia e carità.