
Una delle cose che più tormenta ogni ricercatore dedito allo studio delle reliquie è il fatto che,
sulle numerose meridiane recuperate tra le antiche rovine incenerite della città,
per qualche motivo, capita di trovare incisioni realizzate con un bulino, tutte nello stesso identico punto.

Le genti dei canyon credevano che fosse il momento, per coloro che avevano abbandonato la loro fede, di illuminare nuovamente i pilastri d'ossidiana.
Quel giorno, la figlia delle miniere Sakkuk, colei che agiva per conto dei capotribù, rispedì gli spiriti erranti nel regno della notte.
Le genti delle foreste sospese credevano fosse il momento, per coloro che avevano annullato il proprio contratto, di firmarne uno nuovo coi Saurici delle sei tribù.
Quel giorno, il taciturno Yupanqui, grande eroe rispettato da ogni guerriero, usò la sua spada per spezzare le catene che cingevano il collo dei Saurici.
Le genti della fonte sorgiva credevano fosse il momento, per coloro che avevano dimenticato il proprio passato, di ascoltare nuovamente gli echi delle onde.
Quel giorno, l'eloquente Atawallpa, il più anziano dei due eroi gemelli, risvegliò in tutti il desiderio delle glorie passate.
Le genti delle nazioni fertili credevano fosse il momento, per coloro che erano oppressi, di risorgere nuovamente dalla terra.
Quel giorno, il trionfante Waskar, il più giovane dei due eroi gemelli, fu il primo a opporsi al nero torrente dell'oscurità.
Le genti delle cime montuose credevano fosse il momento, per coloro che erano rimasti chiusi in gabbia, di fare ritorno al nido della libertà.
Quel giorno, l'eroe dagli occhi scarlatti invocò l'ardente ira divina, riducendo in cenere la città e ridonando alla tribù la propria terra.

Solo colui che era emerso dal fumo misterioso, il giovane che conosceva i segreti occulti, non proferì parola.
Nella sua solitudine, l'immagine dipinta sulla pallida pergamena gli tornò in mente. Si dice che in quel momento il sole venne oscurato da una tetra ombra.
Gli eroi, che si erano a lungo preparati a quell'evento, colsero l'occasione per spodestare il folle re di fronte al trono vuoto.
Nelle cronache apocrife, colui che aveva concepito il piano era un abile artigiano di cui non rimane più alcun nome.

"Tuttavia, durante la guerra, l'artigiano non lasciò alcuna parola che potesse ridare autorità alle tribù,
e finì per sparire dalle antiche storie senza lasciare alcuna traccia, coperto da altri racconti e strati di narrazione."

Il giovane smussò con le sue mani le incisioni pressoché identiche presenti sulle meridiane.
Se ci fosse stato un momento, infinite albe prima, dopo che il giorno di esecuzione del piano venisse concordato, tali mani avrebbero potuto non esistere mai,
così come l'attimo in cui il padrone di quelle mani incise quei segni sulle meridiane.