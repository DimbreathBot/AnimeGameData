
Gökyüzünü tutan bir mızrak.
Rüzgar Hükümdarı'nın hakiki yoldaşı, rüzgar diyarını koruma gayesinden asla vazgeçmemiş.
Bu sarsılmaz kararlılık, ezeli düşmanına karşı verdiği amansız savaşta rüzgar ejderine cesaret vermiştir.

Eski zamanlarda Mondstadt'taki huzurlu hayatı kıskanan gölge ejderi Durin, bu topraklara ölüm getirmeye gelmişti.
Durin, kara kanatlarını açıp gökyüzünü zehirli bulutlarla kaplamış.
Bunlar o kadar güçlü bulutlarmış ki binlerce rüzgar bile yaydığı hastalığı ve zehri dağıtamamış.
Göklerden boşanan kara yağmurun sesi, halkın feryadını ve inlemelerini bastırıyormuş.
Halkın ızdırap dolu feryatlarıyla uyanan Rüzgar Hükümdarı'nın yüreği, bu çaresizlik karşısında dağlanmış.
Bu sebeple Dvalin'i çağırmış ve birlikte fırtınanın içine dalarak zehir dolu göklere yükselmişler.

Devasa ejder, kükreyerek gölge ejderinin oluşturduğu zehirli kara bulutların arasına dalmış.
Kanatlarıyla muazzam bir kasırga yaratarak bu zehirli bulutları dağıtmış.
Dvalin, zehirli ejderhayı güçlü pençeleriyle yakalayarak göğün yedi kat üstüne çıkarmış.
Bulutlar aşağıda kalıp da zehirli yağmur durunca, alev alev yanan gökyüzü ejderhaların savaş alanı haline gelmiş.

Sonunda rüzgar ejderi, jilet gibi keskin dişleriyle düşmanının boğazını parçalarken, devasa pençeleriyle de uğursuz kalbini söküp atmış.
Bu günahkar yaratık, büyük pişmanlık içinde tertemiz gökyüzünden karlı bir dağın tepesine düşmüş.
Göğün katbekat üstünde verilen bu acımasız savaşla birlikte, Rüzgar Hükümdarı'nın halkı felaketten kurtulmuş.
Ancak tam da zaferini ilan ettiği anda, düşmanının zehirli kanı rüzgar ejderinin dişlerinden sızıp boğazından aşağı inmiş.

Rüzgar ejderi, iliklerine kadar hissettiği muazzam acıyla eski bir harabenin derinliklerine çekilmiş.
Yaralarını iyileştiren Dvalin, günün birinde yeniden uyandırılacağına inanıyormuş.
Yine gökleri delmeyi, karanlığı dağıtmayı ve sevgili dostu Rüzgar Hükümdarı'nın liriyle çaldığı nağmelere eşlik etmeyi umuyormuş.
