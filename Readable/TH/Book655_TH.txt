เพนกวิน Pers

ตำนานเล่าว่า มีทะเลน้ำแข็งทางตอนใต้ที่มีนกเพนกวินอาศัยอยู่ในนั้น
เพนกวินเป็นกลุ่มสุภาพบุรุษและสุภาพสตรีอ้วนท้วน สวมชุดทักซิโด้สีดำทับร่างอวบอ้วนสีขาวตามธรรมชาติ แม้ว่ามันจะเดินเงอะงะไม่มั่นคงบนบก และไม่สามารถโบยบินบนอากาศได้ แต่เมื่อไหร่ที่โน้มตัวลงและใช้พุงกลม ๆ เป็นสเกตบอร์ด เหินข้ามน้ำแข็งแล้วกระโดดลงทะเล มันก็จะกลายเป็นนักว่ายน้ำที่มีทักษะสูงทันที ปีกที่หนาจะรองรับร่างกายอันเพรียวบาง ช่วยให้มันว่ายน้ำใต้ผิวทะเลได้อย่างราบรื่น
เด็กส่วนใหญ่ต่างรู้ความรู้เล็ก ๆ น้อย ๆ เกี่ยวกับเพนกวินข้อนี้เป็นอย่างดี และเด็กหลายคนที่ชอบเพนกวินก็จะหวงแหนมันอย่างมาก
แต่สิ่งที่พวกเด็ก ๆ ไม่รู้นั่นคือ เพนกวินทุกตัวในโลกมาจากโลกภายนอกที่อยู่ไกลแสนไกล ครีบที่พัฒนาอย่างดีของพวกมันเคยถูกใช้ร่อนท่ามกลางดวงดาวในจักรวาล ฝูงนกเพนกวินก่อตัวเป็นขบวนการบินขนาดใหญ่ ร่างกายที่เปล่งประกายนั้นเคยสะท้อนแสงของดวงดาวมาก่อน - ตั้งแต่ดาวยักษ์แดงอายุน้อยไปจนถึงดาวแคระขาวสีฟ้าสดใสที่กำลังจะตาย ไม่ว่าจะเป็นแขนเกลียวของกลุ่มดาวนายพราน หรือประตู Tannhauser ที่ส่องสว่าง... เพนกวินจะจดจำทุกการเดินทางและทุกการสำรวจของพวกมันเสมอ
ต่อมา บางทีอาจเป็นภัยพิบัติที่เกิดขึ้นท่ามกลางหมู่ดาวอันแสนไกล หรืออาจเป็นเพียงการทะเลาะกันในครอบครัว... มีหลายครอบครัวที่แยกตัวจากฝูงเพนกวินบนท้องฟ้าอันเต็มไปด้วยดวงดาว และตกลงไปในทะเลน้ำแข็งทางตอนใต้ของทวีป Teyvat ดังนั้นพวกมันจึงกลายเป็นเพนกวินกลุ่มแรกของโลกนี้ เพนกวินสมัยนั้นไม่สามารถบินได้และว่ายน้ำไม่เป็น เพราะพวกมันได้สูญเสียความสามารถในการร่อนเวหากลางอากาศไปนับตั้งแต่ร่วงลงสู่ผืนดิน อีกทั้งความสามารถในการว่ายน้ำยิ่งไม่ต้องพูดถึงเลย... จนกระทั่งเพนกวิน Pers ในตำนาน ผู้เป็นนักว่ายน้ำเพนกวินคนแรกได้ถือกำเนิดขึ้น

Pers ในวัยเยาว์เคยคิดเช่นเดียวกับเพนกวินตัวน้อยหลายตัว ที่มองดูท้องฟ้ายามค่ำคืนอันมีดวงดาวระยิบระยับและท้องฟ้าสีครามว่า: "ถ้าฉันสามารถบินขึ้นไปบนท้องฟ้าอย่างอิสระเหมือนที่บรรพบุรุษของฉันทำ มันจะวิเศษแค่ไหนกันนะ!"

ดังนั้น Pers จึงตัดสินใจเรียนรู้วิธีที่จะบินสู่ท้องฟ้าอีกครั้ง
เพนกวิน Pers พบนกเรือรบที่ใหญ่ที่สุดเป็นตัวแรก นกเรือรบได้พูดว่า "ฮ่าฮ่าฮ่า ตอบยาก! เอาปลาทะเลมาให้ฉัน 30 ตัวก่อน แล้วฉันจะบอก!"
ดังนั้น Pers จึงใช้เวลาถึง 50 คืน เพื่อเก็บเปลือกหอย 300 อันบนชายหาดที่มีแสงจันทร์ส่องประกาย และนำไปแลกเป็นปลา 30 ตัวจากวาฬยักษ์ในทะเล
วันถัดไป นกเรือรบได้กลืนปลาทั้งหมด 30 ตัวลงไปในคำเดียว และบินจากไปอย่างพึงพอใจ พร้อมพูดอย่างเยาะเย้ยว่า: "เคล็ดลับในการบินคือการมีน้ำหนักเบา ทำไมไม่เริ่มต้นจากการลดน้ำหนักล่ะ!"
การลดน้ำหนักเองก็ไม่ใช่เรื่องยาก แต่ถ้าหากเพนกวินสูญเสียไขมันหนาไป แล้วจะเรียกว่าเพนกวินได้ยังไงล่ะ? Pers ได้แต่ส่ายหัว
เด็ก ๆ รู้ดีกว่า ตั้งแต่นั้นมานกเรือรบก็ถูกนักปราชญ์เรียกว่า "นกโจรสลัด" เพราะความเย่อหยิ่ง และโลภมากของมัน

เพนกวิน Pers ได้ขอความช่วยเหลือจากนกนางนวล แต่กลับได้รับการตอบรับที่ดังวุ่นวาย และคำตอบก็ไม่ได้ชัดเจนนัก เหล่านกนางนวลเริ่มทะเลาะกันเอง จนสุดท้ายก็มีบางส่วนที่โกรธจนไม่บินอีกต่อไป และกลายเป็นนกออก แน่นอนว่านั่นเป็นอีกเรื่องหนึ่งแล้ว...
Pers ได้ไปขอความช่วยเหลือจากนกนางแอ่นทะเลอีกครั้ง แต่นกนางแอ่นทะเลผู้หยิ่งยโส กลับสอนแค่ทักษะที่เขาไม่สามารถฝึกฝนได้เท่านั้น และไม่สนใจที่จะสอนหลักสูตรพื้นฐานที่สุดให้กับเขา เพราะบรรดาชนชั้นสูงที่บินได้เหล่านี้ได้เห็นแล้วว่า ในเมื่อแม้แต่ร่อนเวหายังทำไม่ได้ แล้วนับประสาอะไรกับการเต้นรำกลางพายุโหม?

ดังนั้น Pers ที่หลงทางจึงกลับคืนสู่ชายทะเลอีกครั้ง ขณะที่มองดูทะเลอันเงียบสงบในยามค่ำคืน Pers ก็ค้นพบเป็นครั้งแรกว่า ภาพสะท้อนในคลื่นที่ซัดสาดนั้นเสมือนดวงดาวในบ้านเกิดของมันไม่มีผิด เมื่อเห็นดังนั้น มันจึงกระโดดลงไปในทะเลลึกที่ไร้ขอบเขตโดยไม่ลังเล——
ด้วยเหตุนี้ หลังจากช่วงเวลาแห่งความสับสนไม่นาน เพนกวิน Pers ก็สามารถเรียนรู้วิธีการบินในทะเลได้อย่างรวดเร็ว ไม่ว่าจะเป็นการร่อนอย่างรวดเร็วหรือการหมุนอย่างคล่องแคล่ว ครีบหนาและลำตัวอวบอ้วนที่เพรียวโค้งมนของมันเกิดมาเพื่อสิ่งนี้จริง ๆ!
และเพราะแบบนี้เอง ทำให้ Pers กลายเป็นเพนกวินตัวแรกที่เรียนรู้การว่ายน้ำ หลังจากนั้น เพนกวินจำนวนมากก็รวบรวมความกล้าที่จะกระโดดลงทะเล สำรวจ หาอาหาร และโลดแล่นในหมู่ดาวทอแสงเหมือนอย่างเช่นที่บรรพบุรุษของพวกเขาทำ
หลังจากที่เพนกวิน Pers ชินกับการใช้ชีวิตในทะเลแล้ว มันก็ค่อย ๆ ลืมความทรงจำเกี่ยวกับท้องฟ้าแห่งดวงดาว แม้จะอยู่ในความฝันก็ไม่สามารถกลับไปสู่ห้วงอวกาศที่ลึกและไม่มีที่สิ้นสุดได้อีกต่อไปแล้ว จนสุดท้ายครอบครัวของเพนกวินก็ผูกพันกับโลกและมหาสมุทรตลอดไป