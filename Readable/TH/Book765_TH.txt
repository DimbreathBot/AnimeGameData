ถึงแผนกวิจัยทางสถิติและการสังเคราะห์ทางคณิตศาสตร์:

ในช่วงนี้ทางสถาบันของเราได้ริเริ่มเชิญชวนประชาชนให้บริจาคหนังสือไว้เพื่อสร้างห้องสมุด Bossuet (เดิมคือห้องสมุดอนุสรณ์ Alain Guillotin) ที่ได้รับความเสียหายจากอุบัติเหตุครั้งก่อน
ตั้งแต่ได้ริเริ่มขึ้นมา ทางสถาบันเราก็ได้รับการตอบรับอย่างเหนือความคาดหมาย ทุกภาคส่วนของสังคมเองก็ได้กรูกันมาบริจาค ตอนนี้ได้รับหนังสืออันล้ำค่ามาเป็นจำนวนมาก และแผนการฟื้นฟูเองก็ดำเนินไปอย่างราบรื่นตามที่คาดไว้
หลังจากทางเราได้วิจัยอย่างละเอียดถี่ถ้วนแล้ว ก็ได้ตัดสินใจมอบหมายให้แผนกของคุณ (แผนกวิจัยทางสถิติและการสังเคราะห์ทางคณิตศาสตร์) จัดเรียงข้อมูลหนังสือที่ได้รับบริจาคในแบบฟอร์มนี้ เพื่อให้เราติดต่อและขอบคุณผู้บริจาคที่เกี่ยวข้องได้ต่อไปในอนาคต
กรอกรูปแบบตามนี้:
หนังสือบริจาค:
หมวดหมู่:
ผู้บริจาค:
ข้อความจากผู้บริจาค:

นักวิจัยระดับสูง Joseph Diodenes

...

ถึงคุณ Diodenes:

ไม่ทราบว่าคุณตื่นหรือยัง? ทำไมถึงส่งสิ่งนี้มาให้เราล่ะ?
แผนกวิจัยทางสถิติและการสังเคราะห์ทางคณิตศาสตร์ไม่ใช่หน่วยงานที่รับผิดชอบงานเอกสารพวกนี้
หัวหน้าแผนก Maurice Yugra

...

แบบฟอร์มถูกปิดผนึกและส่งกลับมาเหมือนเดิม เพื่อหลีกเลี่ยงอุบัติเหตุทางด้านการบริหารที่อาจเกิดขึ้น ขอให้นักวิจัยผู้ช่วยทุกคนในแผนก กรอกลงในแบบฟอร์มนี้ตามรูปแบบต่อไปนี้ ก่อนได้รับการตอบกลับจากคุณ Diodenes
หนังสือบริจาค:
หมวดหมู่:
ผู้บริจาค:
ข้อความจากผู้บริจาค:

หัวหน้าแผนก Maurice Yugra

...

หนังสือบริจาค: ตำนานของดาบฉบับปกแข็งรวมเล่ม 6 เล่ม (จัดพิมพ์โดยสำนักพิมพ์ Yae)
หมวดหมู่: วรรณกรรม - นวนิยาย
ผู้บริจาค: Renaud Montalban
ข้อความจากผู้บริจาค: ซื้อผิดน่ะ ไม่คิดว่ามันจะไม่ใช่นวนิยายสืบสวน

กรุณาเอาที่อยู่ของสุภาพบุรุษท่านนี้มาให้ฉันด้วย ฉันจะไปแก้ไขความเข้าใจที่ผิดพลาดของเขา ด้านสุนทรียศาสตร์ทางวรรณกรรมเป็นการส่วนตัว
นักวิจัยผู้ช่วย du Pre

...

หนังสือบริจาค: ประวัติศาสตร์ Remuria ที่เสกสรรขึ้น - เริ่มจากเรื่องจอมปลอมของ Remus
หมวดหมู่: วรรณกรรม - วรรณกรรมเสียดสีและวรรณกรรมตลกขบขัน
ผู้บริจาค: Areta Capeties
ข้อความจากผู้บริจาค: ของขวัญขอบคุณที่ผู้ป่วยคนหนึ่งทิ้งไว้ให้ ซึ่งพูดอย่างมีลับลมคมในว่า จะเปิดเผยความจริงของประวัติศาสตร์อะไรสักอย่าง ต้องอ่านให้ได้ เปิดไปได้สองหน้าก็รู้สึกว่าไม่เข้าใจเลย น่าจะเป็นหนังสือประวัติศาสตร์ที่ล้ำค่าอย่างยิ่งละมั้ง

ทำการจัดเก็บตามมาตรฐานการแบ่งประเภทของห้องสมุดแล้ว
ผู้ช่วยนักวิจัย Botin

...

หนังสือบริจาค: "หนังสือพิมพ์ The Steambird" รวมเล่มปกแข็งประจำปี (แถมโปสเตอร์ Blubberbeast แสนน่ารัก!)
หมวดหมู่: ข่าวสาร - สื่อสิ่งพิมพ์วารสารข่าว
ผู้บริจาค: Hermosa de Bellenod
ข้อความจากผู้บริจาค: เล่มอภินันทนาการที่ทางสำนักพิมพ์ส่งมาให้ น่าจะช่วยอะไรได้บ้างนะ?

ทำการจัดเก็บตามมาตรฐานการแบ่งประเภทของห้องสมุดแล้ว
ผู้ช่วยนักวิจัย Botin

เดี๋ยวนะ แล้วโปสเตอร์ล่ะ?
นักวิจัยผู้ช่วย du Pre

...

หนังสือบริจาค: ศิลปะแห่งการเจรจาต่อรอง
หมวดหมู่: สังคมศาสตร์ - ปัจจัยที่ส่งผลต่อพฤติกรรมทางสังคม
ผู้บริจาค: Jean Faustier
ข้อความจากผู้บริจาค: ฉันนำกลับมาจากป้อมปราการ Meropide ขอให้ทุกท่านโปรดรับไว้ด้วย หนังสือเล่มนี้มีประโยชน์อย่างยิ่ง!

ทำการจัดเก็บตามมาตรฐานการแบ่งประเภทของห้องสมุดแล้ว เพราะว่าหน้าปกดูน่าสนใจดี เลยลองเปิดดูสองสามหน้า แต่ดูไม่ค่อยมีประโยชน์สักเท่าไหร่เลย
ผู้ช่วยนักวิจัย Botin

ฉันเห็นด้วยกับคุณนะ แต่ว่า...
นักวิจัยผู้ช่วย du Pre

...

หนังสือบริจาค: รูปแบบการค้นหาพจนานุกรมรูปแบบใหม่ชนิดหนึ่ง - การวิเคราะห์และการพิจารณาจากปรัชญาธรรมชาติ และวิวัฒนาการทางประวัติศาสตร์
หมวดหมู่: ภาษา - ภาษาศาสตร์และภาษาศาสตร์เชิงประวัติ
ผู้บริจาค: Etillie Berge
ข้อความจากผู้บริจาค: วิทยานิพนธ์เล่มนี้ผ่านการพิจารณาแล้ว โปรดจัดรวมตามกระบวนการมาตรฐาน หมวดหมู่ "ภาษา - ภาษาศาสตร์และภาษาศาสตร์เชิงประวัติ"

ผ้าผูกคอของท่าน Neuvillette นี่ Choiseul ให้เงินทุนวิจัยด้วยของแบบนี้เหรอ?
นักวิจัยผู้ช่วย du Pre

ข้อความข้างต้นเป็นการแสดงออกส่วนบุคคลเท่านั้น ไม่ได้แสดงถึงจุดยืนหรือมุมมองใด ๆ ของแผนกดังกล่าว
ผู้ช่วยนักวิจัย Botin

...

หนังสือบริจาค: ทฤษฎีการหมุนของกลไกจักรกลแบบใหม่ และคำอธิบายทางวิศวกรรมของการขับเคลื่อนฟันเฟืองผสม (รวม 10 เล่ม)
หมวดหมู่: วิทยาศาสตร์พลังงานจลน์ - ทฤษฎีการสั่นสะเทือน
ผู้บริจาค: Warin Millais
ข้อความจากผู้บริจาค: ขอบคุณศูนย์วิจัยวิทยาศาสตร์ทางวิศวกรรมพลังงานจลน์ Fontaine สำหรับความช่วยเหลือและการสนับสนุนตลอดมา โปรดรับหนังสือเหล่านี้ไว้ด้วย!

ทำการจัดเก็บตามมาตรฐานการแบ่งประเภทของห้องสมุดแล้ว
ผู้ช่วยนักวิจัย Botin

เอ๊ะ? เดี๋ยวนะ มีหนังสือธรรมดาแบบนี้ด้วยเหรอ?
นักวิจัยผู้ช่วย du Pre

...

หนังสือบริจาค: สูตร "Pure Water"
หมวดหมู่: สั่งจอง
ผู้บริจาค: ไม่ระบุชื่อ
ข้อความจากผู้บริจาค: ฉันได้ถอดรหัสสูตรอันล้ำค่าที่เดิมเป็นของสถาบันท่าน และผนึกซองส่งคืนให้เหมือนเดิมแล้ว ขอบคุณมาก

เป็นสูตรล้ำค่าที่เคยเป็นของเราอย่างนั้นเหรอ? เหมือนฉันจะไม่เคยได้ยินมาก่อนเลย ดู ๆ ไปก็เหมือนจะไม่ได้วิเศษวิโสอะไร... งั้นวางไว้ก่อนละกัน?
นักวิจัยผู้ช่วย du Pre