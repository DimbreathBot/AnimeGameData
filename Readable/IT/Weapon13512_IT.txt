
"O Supremo Signore dei nobili di Khaenri'ah, la luna rosso cremisi è caduta da tempo nel firmamento abissale, e la cecità del tuo sangue ha posto fine alla tua stirpe.
O benevolo signore che ci guidi, se ancora hai pietà dei figli dell'umanità, allora bevi il vino di questo calice."

Era un'epoca antica, prima che il sole oscuro illuminasse il sottosuolo, quando un antico e glorioso clan governava ancora quel vasto territorio.
I dogmatici sacerdoti convinsero il confuso re seduto sul trono che i resti della Luna cremisi nel cielo dominassero su ogni cosa.
Il colore del bagliore lunare scorre sotto la carne mortale, e anche l'oscurità nascosta nelle profondità dell'abisso sarebbe emersa dalla Luna cremisi.
Pertanto, il re dell'umanità avrebbe dovuto assumere il nome di Luna cremisi, e giudicare il fato mutevole con la luce e la fiamma di due mondi.
Così, essi bramavano individui trascendenti capaci di costruire innumerevoli torri gloriose, e pregavano affinché la Luna cremisi, ormai morta da tempo, li conducesse alla salvezza.
Questo finché gli astrologi tacciati d'eresia non riuscirono a intravedere l'immagine inversa del cielo falso, l'origine del destino di tutto il mondo...
Finché le inestinguibili fiamme di dubbio e furia non imperversarono lungo il regno privo di sogni come un incendio incontrollabile, giungendo a lambire il palazzo pallido come la luna...

Durante i giorni del sole nero, il nome della Luna cremisi era svanito da tempo insieme al cremisi che un tempo scorreva copioso. Tutto ciò che rimaneva era l'epiteto di "Luna cruenta".
Né coloro lordati dalla maledizione né gli immacolati non ancora contaminati dal destino avrebbe potuto considerarsi seguaci dei resti lunari.
Pochi sopravvissero alla distruzione totale della propria specie, nascondendosi tra le ombre dove il sole non splendeva, pregando che la Luna cremisi placasse la loro sete di vendetta...

Ma la vendetta non arrivò mai, e il sole oscuro cadde nella stessa ignoranza e arroganza.
Quando la distruzione tornò a incombere, solo la beffarda luce della luna si riversò sull'ombra del sole, da tempo ridotto in cenere.

"Destino, destino, o pallido e terrificante destino... Perché chini il capo e ti sottometti a tal tirannico usurpatore?
Se i resti della Luna cruenta avevano già decretato la tua condanna, che significato si cela dietro quella sanguinosa e antica vendetta?
Se il destino da ella intessuto a tal punto si fa beffe di noi, cogliamo anche noi l'occasione per prenderci gioco del destino.
Finché l'ultima ombra del sole cinereo non brucerà il vecchio mondo, e la Luna cremisi non sarà testimone dell'alba immacolata."