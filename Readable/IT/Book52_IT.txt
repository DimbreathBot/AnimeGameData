— Monti di Jueyun —
Vicino ai piedi del dirupo, mi sono imbattuto in un erborista che mi ha aiutato a riposizionare l'osso. Sono quasi svenuto dal dolore. Ma quel tipo mi ha anche detto che la maggior parte dei passanti che ha visto e che sono sopravvissuti a un incontro con una Guardia delle rovine tendono a essere in condizioni ben peggiori... Meglio vedere il bicchiere mezzo pieno, immagino.

Dall'alto, i Monti di Jueyun sembrano completamente privi di attività umane. Sono inoltre avvolti dalla nebbia, che nessuno sa per quanto si estende. Dalla foresta di pietra provengono degli strani rumori. Non so se siano bestie o esseri celestiali. So solo che mi è venuta la pelle d'oca solo a sentire quei suoni. Se sono fortunato, dovrei riuscire a recuperare un bel pezzo d'ambra qui, o magari qualche erba medicinale preziosa. So che, un tempo, molti degli abitanti più poveri del villaggio fecero fortuna e si costruirono una vita a Liyue vendendo erbe medicinali, e non vedo perché non dovrei riuscire a fare altrettanto.

Si è messo a piovere forte nel corso del pomeriggio e il dirupo si è fatto troppo scivoloso per essere scalato. Inoltre, non sono riuscito a trovare la mia corda da arrampicata né la piccozza da nessuna parte. Strano, non sono il tipo da perdere cose... Scommetto che qualche mostro delle montagne me le ha fregate mentre ero distratto! Magari è stata una volpe...

Dopo diversi giorni di ricerche inutili, finalmente sono riuscito a trovare delle buone erbe medicinali e sono pronto a tornare indietro. Volevo imbarcarmi in un'ultima ricerca, ma questo posto inizia a farmi venire i brividi. Ogni volta che cala la notte mi sembra di vedere delle ombre che mi seguono ovunque... Inoltre, riesco a udire i versi raccapriccianti di un mostro sconosciuto da tutte le direzioni, e si fanno sempre più vicini...

Scendendo giù per la montagna, mi sono imbattuto in una vecchia bottiglia di vino. Le ho dato una risciacquata con un po' di acqua di sorgente e ho visto che è in buone condizioni. Scommetto che a Dongdong piacerà come regalo. Gli dirò che è stato un tesoro che mi ha donato un Adeptus.