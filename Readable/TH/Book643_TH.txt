สาวงามกับพระอาทิตย์

หญิงสาวลูกเลี้ยงของจิ้งจอกได้ถึงวัยออกเรือน นางมีหน้าตาอ่อนละมุนราวน้ำพุงามงด
หยาดเยิ้มไร้ผู้เทียบเคียง ไม่ว่าใครเห็นก็ต้องชมเปาะว่า นางสวยยิ่งกว่าสาวงามทั้งหมดในโลกหล้า

ดังนั้น จิ้งจอกจึงได้บอกลูกสาวของตนว่า...
"ลูกสาวเอ๋ย ลูกสาวข้า ข้าเองก็แก่ชราแล้ว ต่อจากนี้คงไม่สามารถดูแลเจ้าได้เหมือนอย่างที่เป็นมา"
"เจ้าเลือกสามีสักคนสิ มิว่าใครต่างก็หวังอยากได้เกียรติเป็นสามีเจ้าทั้งนั้น"

ลูกสาวตอบมารดาของตนว่า...
"ในเมื่อเป็นแบบนี้ ท่านแม่ โปรดส่งลูกออกเรือนแต่งงานกับผู้ที่มีพลังมากสุดในโลกนี้เถอะ"

"อ่า เช่นนั้นคงเป็นพระอาทิตย์" จิ้งจอกกล่าว "พระอาทิตย์ที่ลอยเด่นกลางฟากฟ้าเอ๋ย เจ้าได้กลายเป็นลูกเขยของข้าแล้วล่ะ"
"ไม่" พระอาทิตย์ปฏิเสธ "ก้อนเมฆเหล่านี้มีพลังมากกว่าข้า เพราะมันสามารถบดบังแสงของข้าได้"
"ถ้างั้นก้อนเมฆเอ๋ย ก้อนเมฆที่สามารถบดบังแสงแดดของพระอาทิตย์ ให้ลูกสาวข้าแต่งงานกับเจ้าเถอะ"
"เฮ้อ ไม่ได้หรอก! เพราะลมสามารถพัดข้าให้กระจายได้อย่างง่ายดาย เจ้ามอบนางให้แก่สายลมเถอะ!"

แต่สายลมกลับถูกหมู่เขาบดบังไว้ ดังนั้นจิ้งจอกจึงไปหาภูเขา
ภูเขากลับบ่ายเบี่ยง อ้างว่าตนเคยทะเลาะกับหนูมาก่อน
หนูโมโหยกใหญ่จึงขุดอุโมงค์ทะลุกลางภูเขา
ด้วยเหตุนี้จึงเห็นได้ชัดแจ้งว่า หนูมีพลังมากกว่าภูเขาเสียอีก
หนูบ่ายเบี่ยงให้กับแมว แมวบ่ายเบี่ยงให้กับสุนัข สุนัขบ่ายเบี่ยงให้กับหมาป่า
วนเวียนซ้ำแล้วซ้ำเล่าอยู่เช่นนี้ สุดท้ายก็ย้อนกลับไปที่พระอาทิตย์อีกครั้ง
ดังนั้นสาวสวยอ่อนเยาว์ผู้นี้จึงได้แต่งงานกับพระอาทิตย์

นิทานเรื่องนี้สอนให้รู้ว่า คนเราควรยอมรับการกำหนดของโชคชะตา ไม่ควรบ่ายเบี่ยงปฏิเสธไปเรื่อย
ไม่ว่าคุณจะจริงใจแค่ไหน ฉลาดเพียงใด สุดท้ายก็ไม่สามารถหนีพ้นจากหน้าที่ที่ตนต้องรับผิดชอบ