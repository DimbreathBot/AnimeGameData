...
Giorno dell'esperimento.
L'equipaggiamento da laboratorio che avevo ordinato non è ancora arrivato. Non ho altra scelta che farmi coraggio e andare all'Hotel Débord con Monsieur Poitier.
Monsieur Poitier mi ha consigliato l'ostrica di Poisson tipica del periodo accompagnata da caviale Salacian e un ottimo Chardon. Le ostriche di Poisson erano davvero squisite: di consistenza corposa, carnose, morbide e succulente, con un sapore che persiste sulla punta della lingua come una leggera brezza marina. Tuttavia, il modo in cui Monsieur Poitier le ha mangiate... si potrebbe definire un tantino inelegante, dato che ha inavvertitamente imbrattato tutto il tovagliolo con il loro succo. Altri avrebbero sicuramente riso di una tale mancanza di bon ton! Gliel'ho fatto notare, spero solo che mi prenda sul serio e se ne ricordi...
Dopotutto, il bon ton è come il cibo. Eccellenti abilità culinarie possono certamente sopperire a ingredienti di scarsa qualità, quindi non ha senso fare distinzioni in base alla qualità degli ingredienti... Eppure, le persone preferiscono sempre consumare piatti preparati con prodotti di prima scelta.

...
Giorno dell'esperimento.
L'equipaggiamento da laboratorio che avevo ordinato non è ancora arrivato. Non ho altra scelta che farmi coraggio e andare a vedere l'opera con Monsieur Poitier.
Come sempre il rinfresco è stato delizioso, ma lo spettacolo non si è rivelato all'altezza. Trattandosi di una tragedia, quantomeno la scena dell'addio tra Érinnyes ed Egeria è riuscita a strappare qualche lacrima ad alcuni spettatori (tra cui Monsieur Poitier stesso, il che non mi sorprende visti i suoi gusti), piuttosto che suscitare l'ilarità del pubblico.
Non c'è nulla di male nel raccontare l'intreccio della trama dal punto di vista di più personaggi. Tuttavia, se non si riescono a riannodare tutti i fili, a esprimere fedelmente i temi dell'opera e ci si affida esclusivamente alla spettacolarità del momento clou per colmare le lacune, allora la tecnica narrativa fa acqua da tutte le parti. Ad esempio, prendiamo l'adattamento del famoso racconto del Cavaliere di Loch intitolato "Monti Patton e il Puro Graal", la commedia che avevo visto con Monsieur Poitier (vedere Rapporto di laboratorio pagina 17). La messa in scena era eccezionale da ogni punto di vista... Come disse il grande maestro Alcofribas: "È meglio scrivere commedie che tragedie, poiché il riso fortifica e rinsalda la volontà".
Per non parlare di quanto fosse imbarazzante il pianto di Monsieur Poitier...

...
Giorno dell'esperimento.
L'equipaggiamento da laboratorio che avevo ordinato non è ancora arrivato, anzi sembra sia andato perso durante il trasporto. Non ho altra scelta che ordinarlo di nuovo, farmi coraggio e andare al Café Lutèce con Monsieur Poitier.

...