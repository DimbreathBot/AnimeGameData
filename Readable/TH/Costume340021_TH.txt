ข้ามผ่านเหมืองร้างที่เต็มไปด้วยฝุ่นควัน และเตรียมคนนำทางไปพักผ่อนที่อื่น ใช้ตะเกียงน้ำมันแหวกก้อนกรวด และค้นหายาพิษที่ถูกฝังไว้หลายปีของคนบ้าคลั่ง
ไปเยี่ยมเยียนผู้ฝึกตนในส่วนลึกของภูเขา พูดคุยกับอีกฝ่ายอย่างสงบ ตรวจสอบจดหมายที่มุมหนึ่งของตู้หนังสือที่ผุพัง จนมั่นใจว่าคนผู้นี้เป็นสายลับที่มีข่าวกรองสำคัญ
เดินเข้าไปในธนาคาร Northland อย่างมั่นใจ นั่งลงตรงที่นั่งของผู้เชี่ยวชาญในวงการธุรกิจ และเริ่มการสนทนาเรื่อยเปื่อย เพื่อล่อให้อีกฝ่ายเปิดเส้นทางการเงิน...
สำหรับ Yelan แล้ว ประสบการณ์แบบนี้ได้กลายเป็นเรื่องปกติไปตั้งนานแล้ว
ในขณะที่จัดการกับรายชื่อความลับขั้นสูงสุดอย่างต่อเนื่อง เธอมักจะต้องใกล้ชิดกับบุคคลอันตรายเช่นนั้นเสมอ ความล้มเหลว หรือแม้แต่ภัยคุกคามจากความตาย ได้ขัดเกลาทักษะการปลอมตัวของเธออยู่ตลอดเวลา
เธออาจเป็นนักสำรวจธรณีวิทยาหน้าใหม่ที่สวมแว่นตา ระมัดระวังในทุกย่างก้าว และพูดจาด้วยความประหม่า
เธออาจจะเป็นจิตรกรสีน้ำ ที่สวมชุดไหมปักลายอย่างงดงาม และแผ่กลิ่นอายความสง่างามในทุกท่วงท่า
เธออาจเป็นนักลงทุนที่แต่งกายเรียบร้อยดูดี สุภาพอ่อนโยน และทุกคำพูดที่เอ่ยออกมา ก็แยบยลจนทำให้อีกฝ่ายเผลอคลายความระมัดระวังได้...
เพราะเธอคือคนพันหน้า
ในยามจำเป็น Yelan สามารถปลอมตัวเป็นคนธรรมดาคนใดก็ได้ ที่มีรูปร่างหน้าตา ร่างกาย และเสียงที่ต่างจากตัวเองอย่างสิ้นเชิง...
ด้วยประสบการณ์ที่พิเศษเหล่านี้ Yelan จึงมีเสื้อผ้าหลากหลายแบบสะสมอยู่เต็มไปหมด ถึงขนาดที่ว่าตู้เสื้อผ้าในฐานลับหลายแห่งก็ถูกยัดจนเต็มแล้ว
จนถึงทุกวันนี้ สุนทรียศาสตร์เกี่ยวกับสไตล์การแต่งตัวต่าง ๆ ที่สั่งสมไว้ของ Yelan รวมถึงมุมมองการแต่งกาย และการจับคู่เสื้อผ้าของเธอ ก็สามารถเทียบได้กับผู้เชี่ยวชาญมืออาชีพแล้ว
Yelan ในฐานะเจ้าของ "โรงน้ำชา Yanshang" ที่มีภาระหน้าที่สำคัญ แต่ก็มีเคล็ดลับการพักผ่อนที่ดี เธอมักจะหาเวลามาเล่นเกมทอยลูกเต๋าเสมอ เมื่อเวลาผ่านไป เธอก็ได้รับฉายาที่ทั้งน่ายกย่องบ้าง และก็น่ากลัวบ้าง เช่น "ตำนานลูกเต๋าวิญญาณ" และ "ลูกเต๋าวิญญาณร้าย"...
เวลาออกไปข้างนอก ตัวตนของเจ้าของร้านย่อมทำให้ Yelan สะดวกสบายได้มากกว่า
เพราะถึงอย่างไร ไม่ว่าจะเดินทางไปที่ไหน ผู้คนที่มีสายตาเฉียบแหลม ก็จะไม่เคยมองข้ามคนฝีมือดีของ "โรงน้ำชา Yanshang" อยู่แล้ว
เมื่อได้รับการต้อนรับในระดับสูงสุด ตัวของเธอเองก็ควรแสดงความสุภาพอย่างเหมาะสม
ชุดที่สวมใส่ในช่วงวันหยุดที่ Fontaine ชุดนี้ เหมาะสมกับตัวตนของเธอในฐานะแขกคนพิเศษเป็นอย่างมาก
ชุดราตรีสำหรับงานเลี้ยงนี้ Yelan เป็นผู้ออกแบบเอง และยังได้มอบหมายให้ช่างตัดเสื้อมากความสามารถ แต่ไม่ค่อยเป็นที่รู้จักหลายคนมาทำชุดนี้ให้
ความสง่างามและเฉียบขาดผสานกันอย่างลงตัว ความผ่อนคลายในยามว่าง ประสานกับความเยือกเย็นอย่างพอเหมาะ จนเกิดเป็นสมดุลที่ยอดเยี่ยม
ผ้าคลุมไหล่ที่ถูกคัดสรรมาอย่างพิถีพิถัน สัมผัสคล้ายกับ "เสื้อคลุมละอองเมฆขาว" และมอบความรู้สึกสบายที่คุ้นเคยให้กับ Yelan
"กำไลอาคมพิศวง" ก็ได้สวมใส่ชุดใหม่เช่นกัน ซึ่งประดับเปลือกหอยรูปดาวบาง ๆ และอัญมณีสีน้ำเงินเข้ม ทำให้มันกลายเป็น "ของหวาน" ที่สามารถเปลี่ยนอารมณ์ได้...
ไม่ว่าจะเป็นการชมการแสดงอันยอดเยี่ยมในโรงอุปรากร Epiclese หรือเพลิดเพลินกับอาหารเลิศรสในโรงแรม Debord ก็สามารถกลมกลืนกับบรรยากาศได้อย่างลงตัว
แม้ว่าหลังจากมาถึง Fontaine แล้ว Yelan จะยังไม่สามารถเพลิดเพลินกับวันหยุดยาวตามแผนได้ และชุดนี้ก็ไม่ได้นำออกมาใช้งาน จนกระทั่งถึงช่วงเวลาสำคัญ...
แต่การเดินทางที่ไม่คาดฝันนั้น ก็เหมือนกับลูกเต๋าที่ตกลงไปในความมืด...
ความพึงพอใจที่เกิดจากแต้มอันน่าประหลาด ก็เหมือนกับเครื่องดื่มสูตรพิเศษ ที่ผสมผสานระหว่างพริก ชาเซียน และเหล้ารสเข้ม...
สิ่งที่คาดเดาไม่ได้ ย่อมทำให้ผู้คนหลงใหลยิ่งกว่า