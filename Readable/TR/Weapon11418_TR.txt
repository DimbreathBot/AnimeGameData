
Bu hikaye binlerce yıl önce, aptal Tanrı Kral'ın kum fırtınaları tarafından yutulduğu dönemden sonra geçmektedir.
Ülkenin dört bir tarafına dağılmış ölümlü şehirlerden, bilge kadınların ve erkeklerin yaşadığı Tulaytullah en göze çarpanıydı.
Şehir, safir kubbeli binalarla, çiçekli ağaçlar ve akan çeşmelerden oluşan zümrüt bahçelerle bezeliydi.
Tanrı Kralın gidişinin ardından bu şanslı şehir hâlâ bilgelik ve refah içinde parlıyordu.

İnsanlar bir zamanlar Xiphos adında bir savaşçının bu safir ve zümrüt şehrinde yaşadığını söylerler.
Xiphos iki tarafı da keskin kılıcı kullanmakta ustaydı ve birçok genç kızı canavar saldırılarından koruyup onlardan birçok hazine almıştı.
Kadim bir Tighnari bilgisine göre kılıcı, deli ve zalim bir Cin tarafından ele geçirilmişti.
Bu yüzden bıçak körelmek yerine yapılan katliamlarla keskinleşti, lekelenmedi, üstüne bulaşan kanla parladı.

"Sevgili Ustam, izin verin o kırmızı suyla ziyafet çekeyim, o kızıl içkinin keyfine varayım."
"Benim sevgim yalnızca sana akar, tıpkı üzüm bağlarının kızının kanlı bir fedakarlıkla içenleri eğlendirmesi gibi."
"Ben seni sevdiğim sürece ve ay, o genç yüzünde parladığı sürece,
Düşmanların bu dünyada var olduğu ve annelerinin isimlerini hatırladıkları sürece, sen eşsiz bir savaşçı olacaksın."

Daha sonra ay ışığı Cininin etkilendiği kılıç ustası, sürgün edilmiş yabancı bir gezginle karşılaştı.
Gezgin, Tulaytullah'a karşı olan krallardan gelen kanlı gümüş paraları kabul etti ve onların kahramana karşı olan kin ve nefretlerini omuzladı.
Böylece barda tanışıp arkadaş olmaları gerekirken düşman olup ay ışığının altında ölümüne dövüştüler.
Dövüşte bıçakları adeta yakut rengi şarapla yıkanırken, olgun nar patladı ve kırmızı kırmızı etrafa saçıldı...
Ölümcül düello son buldu. Soluk ve soğuk ay ışığı hem kazananın hem kaybedenin üstündeydi.

"Rüzgar hangi yöne eserse essin hayat kadehinde tek bir dalgalanma olmaz."
"Ölen üç tanrıça, kendileri hiçbir zaman bilemeyecek olsa da kahramanın kaderini uzun süre önce belirlemişlerdi."

Gezgin, mehtaplı kılıcı ve kanlı gümüş paraları alarak sessizce uzaktaki yağmur ormanına yol aldı.
Böylece Xiphos'un korumasından mahrum kalan şehir sonraki yıllarda parlaklığını yitirip solup gitti.
Binalar, bahçeler kendi kaderleriyle birlikte toprağa gömüldüler ve çöl fırtınalarıyla birlikte unutulmaya mahkum oldular.
En sonunda, siyah anahtar ve genç prensin krallığını yeniden ayağa kaldırma çabası kumların arasına gömülüp gitti...