En kutsal ve muhterem Leydi Lovia:
Bu mektubu, az evvel vuku bulan elim hadiseyi size arz etmek için kaleme alıyorum. Benden kutsal hanımı karşılaması için birilerini göndermemi istemiştiniz, ben de bu talimatınızı harfiyen uyguladım. Fakat zavallı kız -ne de yazık oldu güzelliğine!- bu hareketinizin ardındaki nezaketi idrak edemedi ve korkunç bir içgüdüye kapılarak oracıkta kendi canına kıydı. Bu korkunç ve telafisi namümkün kayıp için size yalnızca dualarımı sunabilirim. Dilerim ki merhamet sahibi tanrıçanız hüznünüzü hafifletsin ve asil kalbinizi bu kederin yükü altında kırılmaktan korusun.
Son mektubunuzda bahsettiğiniz "Sampo Değirmeni" hususunda, samimiyetiniz ve güveniniz için minnettarım. Ben de sizin gibi bu kutsal yadigarın hakiki işleyişinde henüz bilgisizim. Fakat bu konuda aynı fikirdeyiz: Bu kadim yadigarı uyandırmanın ve Nod-Krai halkı, özellikle de asil soydaşlarınız için ebedi refah dolu bir Cennet kurmanın başka bir yolunu bulmalıyız. Bu andan itibaren bütün varlığımı bu yadigarın içindeki sırları açığa çıkarmaya adayacağım.
Hem önemsiz hem de karmaşık diğer meseleleri ise en kısa zamanda sizinle daha geniş şekilde istişare etmeyi dilerim. O zamana dek lütfen bu mütevazı armağanları, hane halkınızı sarsan kayıp için bir teselli nişanesi ve size olan hürmetimin ufak bir işareti olarak kabul buyurun. Asil şahsiyetinizi en yüksek takdirle andığımı biliniz. Majesteleri Çar Belyi'nin sarayında bile sizin gibi böylesine nadir bir öngörüye ve ulvi gayeye kendini adamış bir hanımefendiye rastlamak neredeyse imkansızdı; ki ulusun ve halkın iyiliğini şahsi hissiyatın üstünde tutmaya böylesine hazır birini görmek büyük şahsım adına bahtiyarlıktır. Mevkilerimiz, menfaatlerimiz ve ideallerimiz birbirine bu denli yakınken, sizinle gelecekteki iş birliklerimizi büyük bir hevesle beklemekteyim.
Daima sadık dostunuz ve müttefikiniz,
Rotwang