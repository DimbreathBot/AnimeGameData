Şafak usulca sökerken delikanlı yavaşça gözlerini açtı.

Şafak sökerken, hayalet tilki masallarının geçtiği bambu ormanının üzerine vuran güneş ışığı, bu ormana çöken beyaz sise gölge düşürüyordu. Yukarı doğru süzülen buhar adeta bir atkuyruğunu andırıyordu.

Kadın, çocuğun elini tuttu ve birlikte güneşin bambu ağaçlarının arasından ormanı delip geçtiği yere doğru yürüdüler. Buradan sola ve ardından sağa döndüler, böceklerle dolu çalılıkları aştılar, yosun kaplı kaygan kayalardan yukarı tırmandılar ve bambu ağaçlarının gölgesinde kalmış dar bir vadiden aşağıya indiler. Tüm yol boyunca, kadın bambu ormanının çıkışına kadar çocuğa yol gösterdi.

"Hâlâ kim olduğunu veya nereden geldiğini bilmiyorum."
Böyle dedi çocuk, önceki gece dinlediği hikaye hâlâ aklından çıkmamışken...

"..."
Kadın yeni doğmuş güneşi arkasına aldı. Altın sarısı gözleri parlıyordu.
Ama tek kelime etmeden yalnızca gülümsedi.

Delikanlı, yıllar sonra artık bir çocuk olmadığı zaman o anı hatırlayacak ve ikisinin de farklı dünyalara ait olduğunu anlayacaktı. Çocuğun kaderi yuvasından ayrılıp Liyue Limanı'na giderek Toprak Hükümdarı'nın ona bahşettiği zenginlikleri aramaya koyulmaktı. O zamanlarda kadının kaderi ise yüce Toprağın Efendisi'nin görkemli ve nazik bakışlarından saklanmak ve kendisinin bile unutmaya başladığı kadim masalları korumaktı.

Böylece çocuk ile beyazlara bürünmüş, altın sarısı gözlü kadının yolları ayrıldı.
Kadın bambu ormanının çıkışında sessizce beklerken, delikanlı eşyalarını topladı ve gelişmiş liman şehrine doğru yola koyuldu. Kadın o büyüleyici gözleriyle delikanlının kaderini çoktan görmüştü sanki. Bir gün delikanlı yaşlandığında, denizden ve hayat mücadelesinden sıkıldığı zaman dağdaki köyüne geri dönecek ve hayatının sonuna kadar orada yaşayacaktı.

Şafak sökerken, çocuk gittikçe uzaklaşan acı içinde bir çığlık duydu.
Arkasına dönüp baktığında hiçbir şey göremedi ama omzuna bir saç teli konmuştu.