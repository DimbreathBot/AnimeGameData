
นั่นคือยุคสมัยที่กระแสน้ำขุ่นมัวสีดำยังไม่จางหายไปจากขอบฟ้า ผู้กล้าทั้งหกที่ติดตามดวงอาทิตย์อันร้อนแรง ได้ก้าวเข้าไปในสายลมราตรี
คลื่นใต้น้ำแห่งความโลภ ไหลเวียนไปทั่วชนเผ่าที่วุ่นวายอย่างเงียบเชียบ ความกระหายในอำนาจและความทะเยอทะยาน กำลังก่อตัวขึ้นราวกับแมลงพิษ
บางคนหมายตาอำนาจจากเปลวไฟที่ไม่มีวันมอดดับ ที่หลงเหลืออยู่บนโลก บางคนก็คิดจะเข้ายึดครองชนเผ่ามาควบคุมเสียเอง
ราวกับลืมเลือนภัยพิบัติที่กดขี่ดินแดนเหล่านี้ไปจนหมดสิ้น และกำลังเหยียบย่ำสิ่งมีชีวิตที่หลงเหลืออยู่บนดินแดนแห่งนี้

"ไม่มีดวงตาที่สามารถมองย้อนกลับไปในอดีต และไม่มีจิตวิญญาณอันกล้าหาญที่จะมองไปยังวันพรุ่งนี้"
"เจ้ามดปลวกที่ซ่อนตัวอยู่ในความมืด กล้าดียังไงมาวิพากษ์แอกอันว่างเปล่าที่เทพเจ้าทิ้งไว้"
"พวกเธอมองเห็นเพียงความยิ่งใหญ่ของบัลลังก์ที่ว่างเปล่า ที่ซึ่งใฝ่ฝันอยากจะได้มาครอง"
"แต่พวกเธอเคยโงหัวขึ้นมามองดูความทุกข์ทรมาน ที่แผดเผาบนผืนดินที่ร้อนแรงนี้บ้างหรือไม่?"

ในขณะที่ชนเผ่าต่าง ๆ ยังคงทะเลาะกัน ก็มีหญิงสาวคนหนึ่งที่เคยยืนเงียบ ๆ ใต้เงา Wanjiru โผล่เข้ามาในห้องประชุม
หญิงสาวจากผองสรรพสิ่ง ที่แต่งงานเข้าเผ่าวงศ์ปีกบุปผา ปักดาบกระดูกที่แตกครึ่งเล่มลงกลางโต๊ะยาวอย่างแรง แล้วจ้องมองผู้คนที่ตกใจกลัว
สงครามอันดุเดือดเพื่อแย่งชิงผู้สืบทอด สิ้นสุดลงด้วยเศษไม้ที่ระเบิดออกมาเหมือนประกายไฟ และชนเผ่าต่าง ๆ ก็ตามรอยพันธมิตรโบราณของตนไป
ก่อนที่กระแสขุ่นมัวอันมืดมิดจะสงบลง ชนเผ่าต่าง ๆ ทิ้งความขัดแย้งทั้งหมดลงชั่วคราว แล้วร่วมกันต่อสู้กับศัตรูที่ไม่อาจให้อภัยได้
หากเปลวไฟของเทพเจ้ามอดลง หากแสงสว่างของผู้กล้าดับไป เช่นนั้นก็ให้มนุษย์จุดประกายไฟริบหรี่นั้นขึ้นมาอีกครั้ง
แม้จะเป็นแค่การต่อสู้อย่างสิ้นหวังเพื่อเป้าหมายสูงสุดก็ตาม แต่ก็ต้องเปิดทางให้กับ "ผู้กล้า" ที่จะถือกำเนิดขึ้นในวันพรุ่งนี้ให้ได้

Fietena ที่ไม่เคยได้รับนามโบราณ และไม่เคยได้รับความคาดหวังให้เป็นผู้กล้า
สาวน้อยที่เคยขดตัวอยู่ข้างกองไฟ และตั้งใจฟัง Wanjiru เล่าตำนานของผู้กล้า
ตอนนี้เธอจึงสวมหน้ากากของผู้กล้า และรวบรวมชนเผ่าที่ต่างต่อสู้ให้เป็นหนึ่งเดียว ด้วยเสียงร้องเพลงอันแหบแห้ง
เธอและ Traore ที่เป็นเด็กกำพร้าในเหมือง ร่วมแรงร่วมใจกันผ่าหินยักษ์ และชักนำให้ลาวาไหลออกมาจนเป็นแม่น้ำเพื่อปกป้องผู้คน
และได้ร่วมมือกับ Nzambe นักบวชแห่งหุบเขาลึก เพื่อวางกับดัก และอาศัยพายุเฮอริเคน เพื่อฉีกทำลายโคลนตมที่เน่าเสียนั้น
ทว่ามนุษย์ก็ยังคงเป็นมนุษย์ เมื่อภัยพิบัติคลี่คลายลง คลื่นแห่งความแห้งแล้ง ก็ได้แปดเปื้อนเข้าไปในกระดูกของเธอเสียแล้ว
เมื่อเงามืดสุดท้ายพังทลายลงท่ามกลางเสียงกรีดร้อง Fietena ที่ไม่ใช่สาวน้อยเยาว์วัยอีกต่อไปก็ถอดหน้ากากออก
เธอมอบอุปกรณ์ที่ใช้สวมบทบาทเป็น "ผู้กล้า" ในช่วงหลายปีที่ผ่านมา ให้กับเด็กหนุ่มจากเผ่าวงศ์ปีกบุปผาที่ติดตามเธอ

"ดูเหมือนครั้งนี้จะเป็นการต่อสู้ครั้งสุดท้ายของฉันแล้ว... อะไรกัน ไม่เห็นต้องทำหน้าแบบนั้นเลย"
"สายรุ้งจะปรากฏขึ้นหลังพายุฝนสงบลง แต่สุดท้ายแล้ว สีสันของสายรุ้งจอมปลอม ก็เป็นเพียงภาพลวงตาในไอน้ำเท่านั้น"
"ไม่ว่าจะเป็นผู้กล้า หรือมนุษย์ธรรมดาที่รับบทเป็นผู้กล้า ช้าเร็วก็ต้องมีวันที่ต้องลงจากเวทีไป"
"นี่คือกติกาของมวยปล้ำ จากนี้ไป ก็ให้หน้ากากนี้ เป็นพยานในการเดินทางของเธอแล้วกันนะ Taika"