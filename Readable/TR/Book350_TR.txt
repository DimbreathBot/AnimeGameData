(Eski bir defter. Birisi içine güzel bir el yazısıyla bir şeyler yazmış.)
Bunu okuyan olur mu bilmiyorum ama...
Bingo! Tebrikler! Ölü birinin vasiyetini buldun!
İyi de bunda kutlanacak ne var? Her neyse. Sanırım biri son sözlerimi bulduğu için mutlu olmalıyım, bu yüzden tebrik edilen kişi benmişim gibi davranacağım.
Kısaca özetlemek gerekirse adada maceraya çıkmıştım ki bu odaya sıkıştım kaldım. Ne denediysem çıkış yolunu bulamadım.
Ne yiyeceğim kaldı ne de farklı bir çözüm planım. Ölmek üzereyim.

İşte böyle zamanlarda Mondstadt'taki tatlı Linda'mı düşünüyorum... Haha, kandırdım! Bir kız arkadaşım olsa asla maceracı olmazdım.
Teyzemin bana bu yola baş koymadan önce dediklerini düşünüyorum. Her zaman güçsüz, hiçbir iş beceremeyen, yarım akıllı, saf biri olduğumu, öyle ya da böyle bir gün kendimi geri dönüşü olmayan bir belaya bulaştıracağımı söylerdi.
O zamanlar çok kızmıştım ama şimdi düşününce bunu söylerken boğazının düğümlenmiş gibi olduğunu, gözyaşlarına engel olmaya çalıştığını anlıyorum... Gerçi bir gün önce yakalandığı soğuk algınlığından da öyle gelmiş olabilir, hahaha.

Maceracı olduğuma pişman olmak için çok mu geç?
En başında bu işe girmemin sebebi maceraya aç olmamdı ama bunca yıldır ne etkileyici bir olayla karşılaştım ne de ay sonunu rahatça getirmeye yetecek kadar Mora kazandım.
Yani maceracı olana kadar gerçek hayatın, işi bilmeyenlerin hayal ettiği gibi heyecan ve cazibe dolu olmadığını bilmiyordum.
"Hayatta kestirmeler yoktur. Herkesin dile getirmediği acıları vardır."

Pişmanlıklardan bahsetmişken... Pişman olmak anlamsız. İnsanın hayatta yaptığı her seçim acısıyla ve tatlısıyla gelir.
Şu an mutlu olduğum söylenebilir... Ya da boş ver aslında. Şu an mutlu olamayacağım kadar soğuk.
Sanırım buraya kadarmış. Yavaştan bilincim kapanıyor. Keşke Mondstadt'ın Çiçekli Tavuğundan biraz yiyebilsem... Bir tabak Çiçekli Tavuk yesem...

Wolfgang