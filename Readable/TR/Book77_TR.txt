İlk önce Rex Lapis indi. Gelgitleri dindirdi, Tianheng Dağı'nı yükseltti ve dalgaları sakinleştirdi. Sonunda halk arasında barış sağlandı. İnsanlar dağı kazdı ve yeşim taşını buldu, kayaları delerek tüneller yaptı, taşları yığıp yerleşim yerleri kurdu. Dağın derinliklerinden çıkan yeşim taşının parladığı yazıldı. Bu nedenle oraya "Shanhui Kalesi" adı verildi[1]. O zamanlar Tianheng'in tüm halkı geçimini madenlerden sağlıyordu, hepsi de bu sayede zengin olmuştu ve bin millik bölgede kimse yoksulluk nedir bilmiyordu.

[1] Günümüzde daha çok "Shanhui Kayası" olarak bilinir ve genelde basitçe "Dağ Kayası" olarak adlandırılır. Bu nedenle esas anlamını önemli ölçüde kaybetmiştir.

...

Toz Efendisi Guizhong, Taş Efendisi'nin müttefiklerinden biriydi. Guizhong, Tianheng Dağı'nın çevresinde nöbet tutmak için oraya bir Arbalet yerleştirdi ve bu silaha "Guizhong Balistası" adı verildi. Halkını Tianheng Dağı'nın kuzeyine getirdi ve onlara toprağı işlemeyi öğretti. Tarım, halkın ana geçim kaynağı oldu ve herkes bu sayede zenginleşti. Tarım kasabaları kilometrelerce uzanıyordu. Tarlalar arasında uzanan patikadan hiç sapmayan birinin, Taş Geçit'e kadar yürüyüp ulaşabileceği söylenirdi. Guizhong, Taş Efendisi'ne şöyle demişti: "Halkım yurdunu terk ederek buraya geldi. Buradaki yaşamlarından ve işlerinden memnunlar. Kendi yuvalarına dönmüş gibi hissediyorlar. Bu yere 'Geri Dönüş ve Ayrılış Ovası' dışında daha uygun bir ad verilebilir mi?" Taş Efendisi, yaptıklarından ötürü Toz Efendisi'ni övdü ve ardından bu bölge Liyue dilinde "Guili Ovası" olarak adlandırıldı.

[2] Daha sonra tanrıların egemenlik kurmak için çabaladıkları ve bu çabalarının ülkeye bir felaket getirdiği ortaya çıktı. Adeptuslar, Guili Ovası'nı korumak için savaşsa da ovaları harap eden ve hükümdar Guizhong'un canını alan savaşı durduramadı. Bunun üzerine Taş Efendisi Rex Lapis halkını Tianheng Dağı'nın güneyine götürdü. Böylece insanlar Guili Ovası'ndan bir daha asla geri dönmemek üzere ayrıldı ve ovalar vahşi doğanın bir parçası haline geldi.

...

Rex Lapis, tanrıları yatıştırdı. Adeptuslar ve Yakshalar konumlarından memnundu. Liyue yeniden barış çağına girdi. Barış sağlanmadan önce tanrılar yüzyıllar boyunca savaşmış ve yalnızca tek bir yer bile bozulmadan kalmamıştı. Liyue halkı geçim kaynağı olarak ticaret ve zanaatkarlığa yönelerek tekrar refaha kavuştu. Diğerlerine göre daha başarılı olanlar, bir araya gelerek kendilerine Yedi Yıldız adını verdi. Böylece Liyue Limanı'nın etrafında gelişmiş bir bölge kuruldu. Yedi Yıldız, bilinen tüm ticaret dallarında yetki sahibiydi. Liyue ulusunun içinde veya dışında onlardan habersiz hiçbir iş yapılmazdı. Taşordu, ayrıca Yedi Yıldızdan aldığı emirler doğrultusunda yurtlarındaki halkı destekledi ve sınırdaki canavarları bastırdı. Böylece Rex Lapis idaresi altındaki Liyue'nin doğal bir parçası haline geldi.