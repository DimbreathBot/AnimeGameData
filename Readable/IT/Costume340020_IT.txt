La stagione era cambiata, le temperature erano scese, e ogni negozio della Rocca di Chihu si era preparato per il nuovo periodo dell'anno.
I negozi di vestiario avevano tolto dagli espositori gli indumenti corti e freschi per fare spazio alle giacche di velluto imbottito e agli abiti foderati di pelliccia.
Xiangling, che aveva appena iniziato a indossare gli indumenti invernali, pensava che anche il menù del Ristorante Wanmin andasse adattato per la nuova stagione.
La zuppa di fagioli era già disponibile, ovviamente, ma non aveva ancora pensato agli altri piatti.
Secondo logica, la dieta di ciascuno deve cambiare in base al periodo dell'anno: piatti freschi per i mesi caldi, vivande piccanti per i mesi freddi.
Quando il cuore è racchiuso in una patina di freddo e gelo, non c'è niente di meglio di un bel piatto caldo e abbondante.
Dopotutto, ciò che scalda il palato scalda anche il cuore.
E, quando si parla di piatti abbondanti, la prima cosa che viene in mente è l'hot pot, magari a base di carne ovina. Certo, perché no?
Dell'ottima zuppa di capra in compagnia di amici stretti è forse il modo migliore per dire addio all'anno vecchio!
Se una cosa del genere poteva soddisfare le sue papille gustative, di certo avrebbe soddisfatto anche quelle dei suoi avventori.

A dirla tutta, gli ingredienti necessari per quella zuppa erano piuttosto semplici. Per di più, una sua amica si era già offerta volontaria per procurarglieli.
La parte difficile era preparare la salsa, ma a quella ci avrebbe pensato personalmente.
Ovviamente, Guoba poteva aiutarla senza problemi, se voleva. Più tardi avrebbero preparato insieme la zuppa di capra.
La salsa densa, che veniva preparata in ogni periodo dell'anno, andava prima leggermente diluita, poi mescolata con olio di gamberi fatto in casa e in seguito con acqua portata a ebollizione e poi fatta raffreddare.
Dopo che Xiangling ebbe tagliato le verdure a dadini, Guoba le lavorò insieme ai condimenti fino a ottenere un impasto, che la ragazza versò nella scodella della salsa insieme al tofu fermentato, quest'ultimo preparato secondo una ricetta segreta del Wanmin.
Marrone, verde, rosso... La scodella si colmò di un gran numero di sapori, dando forma al ricordo più caldo d'ogni inverno.
Ah! Ma non così in fretta... Al Ristorante Wanmin c'era la tradizione di versare un cucchiaio di peperoncino di Jueyun fritto al momento in cima alla mistura di condimenti freschi.
Prima di versarvi sopra l'olio vegetale, i peperoncini stessi venivano essiccati e i loro semi rimossi, così da renderli ancora più fragranti e piccanti in un baleno.
Fatto ciò, l'hot pot a base di capra era pronto.
Ovviamente, degli odori così robusti e appetitosi servivano solo a dare una piccola spinta al tutto, e Xiangling e Guoba fecero davvero tanta fatica a trattenere gli starnuti.
Oh, chissà quand'è che Hu Tao sarebbe tornata con la carne...? Non vedeva l'ora di dare inizio all'hot pot!