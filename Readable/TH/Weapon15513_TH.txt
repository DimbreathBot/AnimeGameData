
นักเขียนบทละครของ Fontaine มักใช้สายพิณอุปมาถึงจิตใจ ซึ่งก็คือ "สายหัวใจ" หรือความรู้สึกในใจที่ผู้คนมักพูดถึงกัน
จิตใจของคนเราเปรียบดั่งสายพิณ บรรเลงท่วงทำนองที่แตกต่างกันไปตามจังหวะของโชคชะตา
คำว่า "สายหัวใจ" นี้ ได้ถูกบันทึกอยู่ในหนึ่งในบทละครที่เก่าแก่ที่สุดของ Fontaine อย่าง "Dryas"
แต่ "สาย" ที่ถูกใช้เปรียบเปรยในตอนแรกนั้นไม่ใช่สายของพิณ แต่เป็นสายคันธนู

ตัวเอกของละครเรื่องนี้มีชื่อว่า Aurelius ซึ่งเป็นต้นแบบของตัวละครชื่อเดียวกันในผลงานยุคต่อมาเรื่อง "บันทึกสงครามแห่ง Aurelius" ที่แต่งโดย Coppelius
ตามสคริปต์นั้น เขาได้รับการยกย่องว่าเป็นวีรบุรุษผู้มีเกียรติดั่งทองคำ ซึ่งพิชิตอาณาจักรและเมืองที่ตั้งตัวเป็นกบฏนับไม่ถ้วนเพื่อ Fontaine
เพียงแต่ไม่มีบุคคลใดที่เกี่ยวข้องกันในบันทึกทางประวัติศาสตร์ ด้วยเหตุนี้เอง เขาจึงมักถูกมองว่าเป็นตัวละครที่ถูกสมมุติขึ้นมาในละคร เช่นเดียวกับ Ajax

ตำนานเล่าว่าระหว่างที่ออกรบ เขาเคยตกลงไปในกับดักของศัตรู และพลัดหลงกับกองทัพในป่าสน
ขณะที่คมดาบของมือสังหารกำลังจะปลิดชีวิตเขานั้นเอง ลูกธนูสีเงินยวงก็พุ่งแหวกอากาศมาราวกับสายฝนที่โปรยปราย
เมื่อหันมองตามเสียงของสายธนูที่สั่นไหว เขาก็เห็นบุคคลที่ "เทพเจ้าได้สร้างรูปโฉมอันงดงามนี้ขึ้นมา และทำลายแม่พิมพ์นี้ทิ้งเพราะสงสารมนุษย์"
หญิงสาวนาม Dryastis จูงมือที่ไม่น่าจะรู้สึกถึงสิ่งละเอียดอ่อนอีกแล้ว และพาเขาออกจากป่าสนที่เปื้อนเลือด

"ฉันแค่ไม่อยากเห็นคนอื่นตายอยู่ที่นี่อย่างไร้ประโยชน์อีก ความโศกเศร้าไหลผ่านผืนน้ำไปมากมายเหลือเกิน"
"ฉันขอร้องคุณแค่เรื่องเดียว นักรบผู้สูงศักดิ์ ได้โปรดนำความขัดแย้งออกไปจากที่นี่ที"
"อย่าให้น้ำบริสุทธิ์ของที่นี่ต้องปนเปื้อน 'ความตาย' อีก ให้เรารักษาบ้านหลังสุดท้ายนี้เอาไว้ด้วย"

วีรบุรุษหนุ่มที่ออกรบมักคิดว่า หัวใจและร่างกายของตน แข็งกระด้างราวกับหินขาวที่ใช้สร้างเมืองไปแล้ว
แต่ในขณะที่เมืองหลวงตกลงสู่ความเงียบสงัดในที่สุด สายธนูที่กวนใจก็เพิ่มเสียงที่ไม่สอดคล้องกัน ให้กับเรื่องราวในบทกวีของวีรบุรุษ...

การเปลี่ยนแปลงตำนานที่มีมานับพันปี และดัดแปลงให้เป็นละคร ทำให้เรื่องราวเก่าแก่นี้มีการพัฒนาที่แตกต่างกันนับไม่ถ้วน
ในเรื่องราวบางเรื่อง ในที่สุดวีรบุรุษผู้เคยพิชิตอาณาจักรและเมืองมานับไม่ถ้วน ก็ยอมรับฟังคำขอร้องของภูตสาว
เขารับคันธนูที่เธอมอบให้และถอนกำลังทหารกลับ แต่ถูกคนทรยศสังหารระหว่างทาง และถูกฝังอยู่ใต้เหวทะเลลึก
ส่วนในเรื่องอื่น ๆ Aurelius ผู้เรืองอำนาจที่ตกอยู่ในห้วงรักข้างเดียวอันแสนเศร้า นำทัพบุกเข้าไปในป่าสน
เขาตามหาร่องรอยของเธอ และปรารถนาที่จะได้พบเธออีกครั้ง เพื่อให้เธอมาเป็นคนรักและอยู่เคียงข้างเขา
หญิงสาวหนีไปถึงริมแม่น้ำ และหลั่งน้ำตาอ้อนวอนต่อมารดาแห่งน้ำบริสุทธิ์ เพื่อขอให้นางช่วยให้ตนรอดพ้นจากความยึดมั่นของวีรบุรุษที่มีต่อตน
เจ้าแห่งผืนน้ำสงสารในโชคชะตาของเธอ จึงเปลี่ยนเธอให้กลายเป็นต้นสน ส่วนสายธนูที่เคยยิงศรแห่งรักปักเข้าหัวใจของเขา
สายธนูนั้นขาดสะบั้นเช่นเดียวกับหัวใจ ร่วงหล่นอยู่ข้างกายหญิงสาวอย่างเงียบงัน และจมลงไปท่ามกลาง Pluie Lotus นับไม่ถ้วนที่กำลังบานสะพรั่ง
วีรบุรุษหนุ่มผู้โศกเศร้าจ้องมองเงาดอกไม้ในน้ำ ไม่ยอมจากไปอยู่นาน สุดท้ายก็ตกลงไปในสระลึกนั้น...

นักปรัชญาธรรมชาติรุ่นหลังได้ทำการค้นคว้า และพิสูจน์ว่า ครั้งหนึ่งเคยมีชนเผ่าอนารยชนที่ชื่อว่า "Dryas" ตั้งรกรากอยู่ที่นี่
ป่าสนแห่งนี้จึงได้ชื่อเพราะเหตุนี้เอง แต่คำอธิบายที่ไร้ซึ่งความโรแมนติกนี้ ไม่เคยเกี่ยวข้องอะไรกับละครเลย
ไม่ว่าสุดท้ายจะต้องจมลงสู่ทะเลลึก หรือเจตจำนงและความปรารถนาจะถูกกัดเซาะ ไปตามกาลเวลาอันยาวนาน
หรือว่าในที่สุดเขาก็ได้ขึ้นมาบนบกในอีกหลายปีต่อมา แต่กลับต้องตายด้วยน้ำมือของกองทัพเรือสีขาว หรือนักล่าเงาแห่งยุคใหม่ก็ตาม
เรื่องราวของวีรบุรุษหนุ่มก็จบลงเพียงเท่านี้ และ Dryastis ก็เป็นเพียงตำนานเรื่องหนึ่งในยุคแห่งความวุ่นวายเท่านั้นเอง

ส่วนคันธนูที่ครั้งหนึ่งเคยสั่นคลอนโชคชะตาของ Aurelius นั้น ถูกใครสักคนที่อยู่ใต้น้ำลึกเก็บได้ และผ่านการเปลี่ยนมือมานับครั้งไม่ถ้วน
มันได้รับการตกแต่ง และถูกดัดแปลงให้เป็นอุปกรณ์การแสดงบนเวทีของเด็ก ๆ ที่บ้านเกิด ซึ่งนี่ก็เป็นอีกเรื่องราวหนึ่งเช่นกัน