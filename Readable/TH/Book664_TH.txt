ผู้คนมักพูดกันว่าฉันเป็นคนที่ทำธุรกิจเก่ง คนที่เก่งในการแสวงหาและคว้าโอกาส แต่ฉันกลับไม่คิดอย่างนั้น ฉันคิดว่าโอกาสเป็นสิ่งที่ถูกสร้างขึ้นมา จุดเริ่มต้นของฉันไม่ได้สูงนัก แถมยังไม่มีเงินทุนอีกต่างหาก สิ่งเดียวที่ฉันสามารถพึ่งพาได้ก็คือตัวเอง ฉันสามารถโน้มน้าวให้คนที่มีทุนสูงร่วมมือกับฉันได้ผ่านการเจรจา และฉันก็สามารถสร้างโอกาสผ่านการเจรจาได้เช่นกัน
ประสบการณ์ทั้งหมดสอนฉันว่า การเจรจาสามารถแก้ไขปัญหาส่วนใหญ่ได้ นี่เป็นสิ่งเดียวที่ฉันสามารถพึ่งพาได้ ดังนั้นฉันจึงหวังว่าพวกคุณจะไม่ทำตามวิธีที่ฉันพูด ไม่อย่างนั้นฉันอาจต้องเผชิญกับโลกที่ยากลำบากขึ้นสำหรับฉันก็ได้
...

[พูดเสียงดังเข้าข่ม]
ฉันคิดว่าในการเจรจาหลาย ๆ ครั้งสามารถตัดสินแพ้ชนะได้ตั้งแต่แรกพบ คนที่คุ้นเคยกับฉันจะรู้ดี ฉันมีประสบการณ์เดินทางค้าขายในทะเลทรายมาก่อน ที่นั่นคือจุดเริ่มต้นธุรกิจของฉัน ตอนนั้นฉันทั้งยากจนและด้อยความรู้ การค้าที่ทำก็ไม่ได้ประสบความสำเร็จอะไร แต่ฉันได้เรียนรู้ประสบการณ์ที่สำคัญอย่างหนึ่งจากที่นั่น: "ต้องพูดเสียงดัง ๆ ให้ดูมั่นอกมั่นใจเข้าไว้"
เพราะเดิมทีทะเลทรายเป็นสถานที่ที่ไม่ต้อนรับคนนอก พวกเขาจะซื้อขายกับคนที่ตัวเองเชื่อถือเท่านั้น พวกเขากลัวคนนอก หรือพูดอีกอย่างคือพวกเขากลัวถูกหลอก แต่เด็กยากจนที่สร้างตัวจากสองมือเปล่าจะไปเอาความน่าเชื่อถือมาจากไหน? ต่อมาฉันถึงได้เข้าใจว่า ที่เห็นชาวทะเลทรายปฏิเสธคนนอก นั่นเป็นเพียงเปลือกนอกเท่านั้น แล้วเนื้อแท้ของพวกเขาเป็นอย่างไร? พวกเขารู้ว่าตัวเองไม่สามารถยืนยันความน่าเชื่อถือของสินค้าที่มาจากภายนอกได้
เห็นได้ชัดว่าในกรณีนี้ พวกเขาต้องการให้คุณแสดงหลักฐานพิสูจน์ให้ชัดเจนเพื่อให้ได้รับความเชื่อถือจากพวกเขา หรือไม่ก็แสดงให้พวกเขาเห็นว่าคุณมีหลักฐานแข็งแกร่งและมีพลัง แล้วจะทำอย่างไรให้ผู้คนเชื่อคุณกันล่ะ? นั่นก็คือการพูดอย่างมั่นอกมั่นใจ วางมาดใหญ่โตเพื่อตบตาผู้คน ขอแค่คุณมีความมั่นใจ คนอื่นจะคิดว่าคุณมีเงินทุน แล้วพวกเขาจะเชื่อกันไปเองว่าคุณไว้ใจได้
เพราะงั้นฉันต้องพูดเสียงดัง ร้องขายสินค้าเสียงดัง ตวาดเสียงดัง พวกเขาจะถูกฉันข่มไว้ แล้วเริ่มคิดว่าทำไมคนคนนี้ถึงกล้าพูดแบบนี้? นั่นต้องเป็นเพราะเขาไม่ขาดแคลนคนซื้อ จึงได้ไม่ง้อลูกค้า ดังนั้นสินค้าของเขาต้องเป็นของดีมาก และเชื่อถือได้แน่ ๆ ซื้อของจากเขาน่ะถูกต้องแล้ว
เรื่องราวหลังจากนั้นก็เป็นอย่างที่พวกเรารู้ ๆ กัน ฉันทำเงินก้อนแรกได้เป็นกอบเป็นกำ
เมื่อมองย้อนกลับมา จุดประสงค์ของการเจรจาส่วนใหญ่คือการทำให้คนอื่นเห็นด้วย และยอมรับในสิ่งที่คุณเสนอออกไป หากคุณพูดเสียงดังแสดงความน่าเกรงขามออกมาข่มอีกฝ่ายก่อน เขาย่อมยอมคล้อยตามคุณแน่ เท่านี้พวกเราก็บรรลุเป้าหมายในการเจรจาได้อย่างสบาย ๆ แล้วใช่ไหมล่ะ?
...

[ชักจูงหัวข้อสนทนา]
ในความคิดของฉัน การชักจูงหัวข้อสนทนาคือวิธีเจรจาที่ได้ผลดีมาก ๆ มันเป็นวิธีที่ช่วยคลี่คลายสถานการณ์ที่ยากลำบากได้อยู่บ่อยครั้ง
ครั้งหนึ่งฉันเคยคิดจะขายสินค้าจาก Mondstadt ที่ Liyue แต่กลุ่มลูกค้าของฉันในตอนนั้นไม่มีความรู้ความเข้าใจเกี่ยวกับ Mondstadt พวกเขาส่วนใหญ่เป็นคนธรรมดาที่ชั่วชีวิตไม่เคยย่างเท้าออกจาก Liyue ดังนั้นสำหรับลูกค้าเหล่านี้ การซื้อสินค้าที่พวกเขาไม่รู้จักถือเป็นเรื่องที่เสี่ยงมาก เพราะฉะนั้นคงใช้การขายแบบธรรมดาไม่ได้ผล แค่คิดก็รู้ได้ว่า ผู้สนับสนุนของฉันก็ไม่มั่นใจเหมือนกัน
ปัญหานี้ดูเหมือนจะจัดการยาก แต่ที่จริงแล้วมันแก้ไขได้ง่ายมาก สำหรับลูกค้า แค่บอกพวกเขาว่า Mondstadt เป็นสถานที่ที่ดี เพื่อให้พวกเขารู้สึกประทับใจและเชื่อถือในแหล่งสินค้า ซึ่งความเชื่อถือนี้จะถูกส่งต่อไปยังตัวสินค้า และสร้างความสำเร็จให้แก่พวกเราในที่สุด แล้วจัดการกับผู้สนับสนุนยังไง? นั่นง่ายมาก สิ่งที่เขาขาดก็คือความมั่นใจ งั้นพวกเราก็มอบความมั่นใจให้แก่เขาสิ ทำให้เขาเชื่อว่าการขายจะดำเนินไปอย่างราบรื่นก็ใช้ได้แล้ว แน่นอนว่า การขายจะดำเนินไปอย่างราบรื่นหรือเปล่า นั่นไม่ใช่เรื่องสำคัญหรอก
เมื่อหาต้นตอของปัญหาพบแล้ว เดี๋ยวก็หาทางแก้ไขปัญหาได้เองแหละ แต่เพื่อหลีกเลี่ยงวิธีการแก้ไขปัญหาที่โจ่งแจ้งเกินไป ฉันจึงเลือกที่จะทำการสำรวจและศึกษาตลาด มันคือการทำแบบสอบถาม โดยฉันทำการประชาสัมพันธ์ในแบบสอบถามไปด้วยว่า ผู้ที่เข้าร่วมตอบแบบสอบถามจะมีโอกาสได้รับ Mora แค่ได้ยินว่าแจก Mora ผู้คนก็แห่กันมาเข้าร่วมแล้ว
มาถึงคำถามนี้ ถ้ามีคนถามว่า นี่มันเกี่ยวข้องกับการเจรจายังไง? ฉันก็สามารถตอบแบบนี้ อาวุธที่ทรงอานุภาพที่สุดในการเจรจาก็คือความจริง และความจริงก็เป็นสิ่งที่มนุษย์สามารถบิดเบือนได้ แบบสอบถามนี้อาจดูเหมือนกำลังทำการสำรวจและวิจัย แต่แท้จริงแล้วมันกำลังชักจูงหัวข้อสนทนา และพาทุกคนไปยังข้อสรุปที่คุณต้องการอยู่ต่างหาก

เรื่องราวต่อจากนั้นดำเนินไปแบบนี้: ฉันตั้งคำถามบางส่วนในแบบสอบถามให้ชักจูงความคิด ตัวอย่างเช่น ฉันวิเคราะห์ว่าสัญลักษณ์ของ Mondstadt คืออิสรภาพ โดยทั่วไปแล้วสิ่งที่ชาว Liyue ต้องการคือชีวิตที่สบาย ๆ และมีความสุข ฉันจึงต้องหาทางทำให้ผู้คนได้ข้อสรุปร่วมกัน: อิสรภาพกับชีวิตที่สบาย ๆ และมีความสุขมีความเกี่ยวโยงกันอย่างเลี่ยงไม่ได้
ด้วยเหตุนี้จึงนำไปสู่คำถามดังต่อไปนี้:
ตัวอย่างเช่น คุณชอบชีวิตสโลว์ไลฟ์แบบสบาย ๆ หรือไม่ ชอบบรรยากาศของความอิสรเสรีหรือไม่ คิดว่าไวน์ชั้นดีมีส่วนช่วยในการปรับวิถีชีวิตหรือไม่ เป็นต้น
หลายคนจะตอบคำถามเหล่านี้ในทางที่ดี หลังจากนั้นพวกเราจะสามารถบอกพวกเขาผ่านทางแบบสอบถามได้ว่า Mondstadt เป็นเมืองแห่งความสุขและอิสระ คุณชอบเมืองแบบนี้มั้ย? ไม่ต้องถามอะไรมาก แต่คำตอบส่วนใหญ่ที่พวกเราได้รับย่อมเห็นด้วยอย่างแน่นอน เวลานี้พวกเขาเริ่มคิดภาพตามแล้วว่าชาว Mondstadt ล้วนแต่มีความสุข
เท่านี้การประชาสัมพันธ์หลังจากนั้นของฉันก็สามารถอาศัยความคิดนี้ได้ สิ่งที่ฉันขายไม่ใช่สินค้า แต่เป็นวิถีชีวิตอย่างหนึ่งที่มีชื่อว่า วิถีชีวิตแห่งความสุข และเห็นได้ชัดเลยว่า ผู้อ่านคงสามารถจินตนาการถึงเรื่องราวต่อจากนั้นได้แน่นอน
แน่นอนว่าพวกเราก็เจอคนที่ต่อต้านและคิดต่างบ้าง คนเหล่านี้จะสร้างความรบกวนให้แก่ข้อมูลจากแบบสอบถาม และส่งผลกระทบต่อความเชื่อมั่นของผู้ที่เห็นผลแบบสอบถาม ซึ่งก็คือผู้สนับสนุนนั่นเอง
เวลานี้ฉันต้องกำจัดหรือบรรเทาผลกระทบนี้ วิธีการที่ฉันเลือกนั้นเรียบง่ายและเสียมารยาทอยู่บ้าง ฉันบอกใบ้ให้ผู้ที่เข้าร่วมทำแบบสอบถามรู้ว่า การได้รับ Mora นั้นเกี่ยวข้องกับคำตอบของพวกเขา เมื่อต้องเผชิญกับความยั่วยวนของ Mora คนส่วนใหญ่จึงก้มหน้าก้มตาเลือกคำตอบที่ประนีประนอม จึงสามารถรับประกันความสะอาดของข้อมูลไว้ได้ นั่นทำให้สามารถรักษาความเชื่อมั่นที่เปราะบางของผู้สนับสนุน และผลักดันให้แผนการดำเนินสู่ขั้นตอนต่อไปได้
...

[คำตอบอเนกประสงค์]
ผู้คนมักถามฉันว่ามีวิธีเจรจาที่ช่วยให้ชนะได้ในครั้งเดียวเลยมั้ย ฉันจะบอกเขาว่ามี จากนั้นจะเลือกตอบด้วยประโยคนี้: "ฉันเห็นด้วยกับคุณนะ แต่ว่า..." ฉันเรียกประโยคนี้ว่าคำตอบอเนกประสงค์ ไม่มีเหตุผลอะไรมาก ก็แค่ประโยคนี้เป็นสูตรสำหรับวิเคราะห์และใช้ประโยชน์จากธรรมชาติของมนุษย์ จุดอ่อนของธรรมชาติของมนุษย์จะถูกเปิดเผยต่อหน้ามันจนหมดสิ้น
ทำไมน่ะเหรอ? นั่นเพราะมนุษย์ต้องการความเห็นพ้องเออออ ไม่มีใครสามารถหลีกเลี่ยงได้ ฉันเองก็เช่นกัน ฉันเคยเป็นพ่อค้าแม่ขายหาบเร่ที่เดินทางไปค้าขายตามที่ต่าง ๆ ในระหว่างนั้นฉันได้พบเจอกับผู้คนมากหน้าหลายตา ทั้งกลุ่ม Eremite, กองโจรล่าสมบัติ ไปจนถึง Abyss Order ก็มี แม้แต่ Abyss Mage ที่ขึ้นชื่อเรื่องความหัวรั้นและขยันสร้างปัญหา พอฉันเอ่ยประโยคนี้ออกมา พวกเขาก็ยินดีที่จะทบทวนใหม่ และขอให้ฉันเห็นด้วย
ฉันกล้าพูดเลยว่า ถ้าฉันพูดภาษาของ Slime หรือ Hilichurl ได้ พวกมันจะตกอยู่ภายใต้มนตร์ขลังของประโยคนี้เหมือนกัน เพราะฉะนั้นฉันจึงไม่อยากให้ทุกคนเรียนรู้ประโยคนี้ โดยเฉพาะคู่แข่งของฉัน
...