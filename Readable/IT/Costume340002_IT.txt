Ningguang, figura molto influente del settore mercantile di Liyue, sembra sfoggiare sempre un sorriso sicuro e disinvolto.
Ma neanche lei sfugge a momenti imprevisti di sconforto, riluttanza e solitudine, o ad altre preoccupazioni tipiche della gente comune di Liyue.
Quando il Porto di Liyue era sull'orlo della crisi, Ningguang si trovò costretta a sacrificare la propria Dimora di giada, il palazzo nel cielo che aveva costruito con fatica e sudore nel corso di molti anni.
Ogni ricordo del passato, bello o brutto che fosse, precipitò nell'oceano insieme alla Dimora di giada affondando con essa. Nemmeno qualcuno del calibro di Ningguang poteva sopportare una simile perdita.
Anche quando le acque si furono calmate e si presentò l'occasione di ricostruire la Dimora, Ningguang passò molto tempo turbata a riflettere.
In questo mondo accadono cose innumerevoli, chi mai sarebbe in grado di prevedere l'incombere di una grossa perdita?
Il solo pensiero la faceva sentire scoraggiata e abbattuta.

Mentre ricominciava il banchetto nel cielo, Ningguang, con indosso un abito del colore della notte, si fece avanti e invitò gli ospiti radunati a festeggiare con lei.
Eppure, in mezzo a quella baldoria, in mezzo al mare di reliquie famose, di ninnoli preziosi, di piatti raffinati, grida di gioia e risate,
la Tianquan di Liyue cadde nuovamente in preda alla malinconia.

Lasciò il proprio posto e, col cuore confuso, si fermò sotto il cielo stellato.
I suoni allegri del padiglione non potevano raggiungerla da così lontano, era come se sotto quelle stelle fosse completamente sola.
Come aveva fatto spesso in passato, abbassò lo sguardo e osservò Liyue.
Il debole chiarore della luna era come un velo sulla superficie di Liyue. Dalla Pianura di Bishui fino a Lisha, la terraferma sembrava tinta di un bianco magnifico e delicato.
Quel maestoso panorama era una vista molto familiare a Ningguang, che l'aveva osservato ogni notte fin dalla costruzione della Dimora di giada.
Il tempo vola, ma le montagne e i mari restano.

"Il mondo dei mortali è effimero, ma alcune cose non cambieranno così facilmente."
Forse tra cent'anni sarà tutto diverso. La mia bellezza sarà svanita e del mio corpo non sarà rimasto altro che aride ossa.
Non importa quanto opulento sia questo abito nei suoi tempi migliori: anch'esso si logorerà.
Ma finché vivrò, avrò a disposizione immense ricchezze e mi verrà attribuita l'autorità di Tianquan.
Vivrò la mia vita fino in fondo, senza farmi mancare né potere, né ricchezza, né amicizie.
Non è questo ciò che avevo deciso fin dal principio? Se è così, come posso permettermi di sprofondare nel dolore, di lasciarmi andare dopo appena un momento di vuoto?
La vita è preziosa proprio perché è effimera...
Ma tra mille anni, se non diecimila, chi verrà si ricorderà del mio nome: Ningguang."

Si incamminò di nuovo verso la festa, il cuore finalmente sereno.
Quando si mostrò nuovamente davanti alla folla, la Tianquan Ningguang aveva nuovamente un sorriso calmo e orgoglioso sul volto.