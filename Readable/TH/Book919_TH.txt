"หนีเร็ว รีบหนีเร็ว"
Perroux คล้ายดั่งสายลมที่ห่อหุ้มเสื้อคลุมสีดำ
"หนีเร็ว รีบหนีเร็ว"
เขาวิ่งเลียบไปตามบันไดที่คดเคี้ยว และมุ่งหน้าไปยังทางออกของสำนักงานแมวเหมียว
รองเท้าบูตวิเศษของแมวหายไปไหนแล้ว? Perroux ไม่รู้ เขารู้แค่ว่าตัวเองวิ่งได้ว่องไวเหมือนแมว และมุมมองสายตาก็เตี้ยลงเหมือนแมว
แล้วหน้ากากวิเศษของแมวหายไปไหนแล้วล่ะ? คำตอบค่อย ๆ ผุดขึ้นมาในใจของ Perroux
รองเท้าบูตและหน้ากากกลายเป็นส่วนหนึ่งของ Perroux ไปแล้ว หรือพูดอีกอย่างก็คือ Perroux กลายเป็นแมวไปแล้ว! ด้วยความที่ยังสวมถุงมือขาวสำหรับใช้ขับรถม้าไว้ที่มือ ตอนนี้ Perroux จึงกลายเป็นแมวขาวดำ!
"หนีเร็ว รีบหนีเร็ว..."
ใครพูดน่ะ?
Perroux หันไปมอง แมวลายเสือที่ผูกหูกระต่ายกับแมวขนยาวที่ลากผ้าไหมสีขาวกำลังวิ่งตีคู่ขึ้นมาอยู่ข้าง ๆ
"หนีเร็ว รีบหนีเร็ว... คุณ Perroux ช่วยขับรถม้าคันนั้นพาพวกเราไปส่งที่ท่าเรือทีนะ!"

ข้างหลังพวกเขา มีเหล่าแมวเหมียวกระโดดโลดเต้น ดึงริบบิ้นที่ใช้ตกแต่งออก พร้อมทั้งพุ่งชนสลัดผักและไวน์บนโต๊ะในงานเลี้ยงจนเละเทะ และโกลาหลกลายเป็นกองเศษซาก ขวางทางนายท่านไว้อย่างแน่นหนา
"เจ้าแมวขนยาว กลับมานะ..."
ไม่มีใครสนใจเสียงร้องเรียกของนายท่าน
เรื่องมาถึงขนาดนี้แล้ว คงทำได้แค่ส่งแมวลายเสือกับแมวขนยาวไปที่ท่าเรืออย่างปลอดภัยเท่านั้น นอกจากนี้ Perroux เองก็ไม่มีเวลาคิดเรื่องอื่นแล้ว อีกอย่าง เดิมทีสมองของแมวก็เล็กมากอยู่แล้ว เก็บเรื่องราวได้เพียงแค่เรื่องเดียว
"ครืนนน... เปรี้ยง..." ข้างนอกฝนตกแล้ว แถมยังมีฟ้าแลบด้วย
ในคืนที่มืดมิด ซึ่งมีเพียงแสงสีขาวเพียงชั่วครู่ก่อนฟ้าจะผ่า มีเพียงประตูเล็ก ๆ บานนั้นที่ยังเปิดอ้าและไม่มีใครเฝ้าอยู่
คงหลบฝนกันอยู่ละมั้ง
เรือลำหนึ่งจอดอยู่ในทะเลสาบที่มีกระแสน้ำวนนับไม่ถ้วน หากไม่สังเกตดี ๆ ยังหลงคิดว่าเป็นเงาของสะพานเสียอีก อย่างไรก็ตาม Perroux ที่กลายเป็นแมวไปแล้วกลับสายตาดีอย่างน่าประหลาดใจ มองเพียงปราดเดียวก็เห็นแล้ว
แมวลายเสือหิ้วของขวัญแต่งงานที่แมวแขนลายมอบให้ พร้อมกับจับมือแมวขนยาวกระโดดลงจากรถม้า แล้วมุด "พรึ่บ" เข้าไปในเรืออย่างว่องไว
"ขอบคุณมากนะ! คุณ Perroux..." แมวลายเสือโค้งคำนับด้วยความเคารพจากใจอย่างหาได้ยากยิ่ง
"รีบหนีไปก่อนที่นายท่านจะตามมาทันเถอะ!"
ไปเถอะ ๆ ไปที่ศาลเจ้าแมวแห่งนั้นกันนะ
ไปเถอะ ๆ ใช้ชีวิตอย่างมีความสุขล่ะ
ด้วยความตื่นเต้นที่แอบทำการใหญ่สำเร็จ น้ำตาจึงค่อย ๆ เอ่อคลอขึ้นมาในดวงตาของ Perroux
แม้ว่า Perroux จะยังไม่รู้ว่า เมื่อกลายเป็นแมวแล้วจะต้องใช้ชีวิตอย่างไรก็ตาม