Sevgili...

Bunu kime yazacağımı bile bilmiyorum. Belki de kendime yazmalıyım. Böylelikle, bu topraklar ve içindeki tüm o iğrençlikler beni tamamen ele geçirmeden önce, zavallı ve kırılgan zihnimin bir anlığına dahi olsa hâlâ bana ait olduğunu gösterebilirim.

Ben Pyotr Dmitriyevich Orlov. Snezhnaya'ya ve Çariçe'mize hizmet etmek için Nod-Krai'a gönderilen 6. Bölüktenim. Dmitriy Sergeyevich Orlov ve Yevfrosinya Ivanovna Orlova'nın ikinci oğluyum. Doğumumdan utanmıyorum. Bölüğümüzün tamamı burada yok edildi. Sadece Er E. Smirnova, Tasarım Bürosuna ölülerimizden bir acil yardım çağrısı göndermek için Furir A. Volkov'un hayatını feda ederek vadiden kaçmayı başardı... Bu kağıdı bulursanız lütfen amirlerime iletin. Onlara Er Smirnova'nın ne bir firari ne de başımıza musallat olan bu felakette bir suç ortağı olduğunu bildirin.

A. Z. Karnatsky ve V. A. Preobrazhensky... Bu felakete yol açan onların alçakça deneyleriydi. İkisi de öldü. Majesteleri ölümlerini lanetlesin, umarım o bembeyaz kar örtüsünde asla rahat uyuyamazlar. Ne gibi bir küfre girdiklerini bilmiyorum, bilmek de istemiyorum. O... "renk" her şeyi yuttu. Geriye hiçbir şey kalmadı. Hiçbir şey. Başta o lanet kayaların içindeydiler. O lanet kayalar. Aydan düşen o iğrenç kayalar. Karnatsky ve Preobrazhensky onları teker teker uyandırdı... (Bundan sonra zorlukla okunabilen, tüyler ürpertici derecede iğrenç bir dizi küfür geliyor.) Ne istediklerini bilmiyorum. Geliyorlar. Canım Paraskeviya, Parashka'm, lütfen abini affet. Majesteleri, her şey için beni affedin... Geliyorlar. Beni kurtarın. Geliyorlar. Ölmek istemiyorum Ölmek istemiyorum Ölmekistemiyorumölmekistemiyorumölmekistemiyorumölmekistemiyorumölmek
