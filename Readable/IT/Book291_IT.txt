Passarono 13 anni di pace prima che la guerra trascinasse di nuovo tutti sul campo di battaglia.
Le nazioni del nord, le più lontane dall'epicentro, furono infettate per ultime dallo spirito dell'epoca, lanciandosi tra le fiamme della guerra.
Come avviene per la maggior parte delle guerre, il conflitto fu spietato. Di intere città non rimasero altro che macerie in preda alle fiamme e sia i nobili che i loro sostenitori fuggirono sulle montagne.
Uno scenario piuttosto comune.

Ma in quell'era di stravolgimenti arrivò un samurai errante dalle vesti eleganti.
No, più che "eleganti", forse sarebbe più corretto dire che erano...
Sì, erano vesti da donna.
Di contro, il samurai era accompagnato da una ragazzetta che indossava un haori decisamente troppo largo.
Erano di certo una coppia insolita.
A ogni modo, i due raggiunsero il punto di controllo ai piedi delle montagne, come se fossero ignari di tutto.
Furono ovviamente fermati all'istante dall'ashigaru a guardia del punto di controllo.
"Chi siete?"
Era una domanda di routine, ma anche di sincera curiosità, in questo caso.
"Come puoi vedere, siamo semplici passanti."
Una risposta senza alcuna brama di persuasione.
Ma l'ashigaru sembrò quasi esitare di fronte alla completa mancanza di dubbio nel tono del samurai.
"Beh, ehm, posso chiedervi di venire comunque con me?"
"Ah. Non ha funzionato, eh...?"
Il samurai sembrava quasi deluso. All'improvviso, tre ashigaru caddero a terra.
"Era il tuo piano sin dall'inizio, eh? Dannata canaglia."
La ragazza borbottò piano da dietro.