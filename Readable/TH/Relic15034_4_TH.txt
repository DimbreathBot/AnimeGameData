
สุนัขน้อยวิ่งขึ้นไปที่ห้องใต้หลังคา มีฝุ่นที่จมูก อดไม่ได้ที่จะจามครั้งแล้วครั้งเล่า
"Pie ดูแกสิ เมื่อก่อนเคยเป็นสีของพายแอปเปิ้ล แต่ตอนนี้ดูเหมือนถูกทาด้วยแยมมัลเบอร์รี่เลย"
เด็กหญิงไล่สุนัขน้อยชื่อ "Pie" เข้าไปในห้องใต้หลังคาเล็ก ๆ แล้วช่วยมันปัดฝุ่นออก
ห้องใต้หลังคาเต็มไปด้วยหนังสือที่ถูกเข้าเล่มอย่างสวยงาม เด็กหญิงเลือกเล่มหนึ่งแล้วหยิบออกจากชั้นวาง ปกหนังสือตกแต่งด้วยผีเสื้อปีกทองสวยงามอยู่ด้านบน
"เหมือนจะเป็นหนังสือนิทาน บางทีเรื่องที่แม่เล่าก็คงมาจากหนังสือพวกนี้สินะ! แกว่าจริงมั้ย Pie?"
สุนัขน้อยเห่าสั้น ๆ และนอนลงแทบเท้าของเด็กหญิงตามปกติ
"ฮิฮิ ถ้าฉันอ่านจบก่อนแม่ได้ละก็..."
เด็กหญิงจึงเปิดหนังสือนิทานออก และหน้าหนังสือที่มีสีเหลืองราวกับผีเสื้อก็ได้สยายปีกออก...

นั่นไม่ใช่เรื่องราวที่เกิดขึ้นเมื่อนานมาแล้ว ตำนานเล่าว่า ในป่าแห่งเสียงสะท้อน มีแม่มดที่สามารถทำให้ความปรารถนาเป็นจริงได้อาศัยอยู่
แต่แม่มดคนนี้มีนิสัยแปลก ๆ เหมือนกับแม่มดในเรื่องราวอื่น ๆ นางใช้มนตราปกคลุมทั่วทั้งผืนป่าด้วยหมอก และสร้างความสับสนให้กับผู้บุกรุกด้วยเสียงสะท้อนในป่า เพราะงั้นจึงมีคนเพียงไม่กี่คนที่สามารถพบกระท่อมอันเงียบสงบของเธอในป่าได้ และยิ่งไม่ต้องพูดถึงการขอพรกับเธอเลย
แต่แล้ววันหนึ่งก็มีเด็กหนุ่มคนหนึ่งมาเคาะประตูกระท่อมของแม่มดในที่สุด
เดิมทีเด็กหนุ่มเพียงต้องการจะหาดอกไม้สีน้ำเงิน แต่ระหว่างทางสายตาก็ถูกดึงดูดโดยผีเสื้อปีกสีทอง พอไล่ตามผีเสื้อไป ก็มาถึงกระท่อมในป่าโดยไม่รู้ตัว จากนั้นเขาก็จำตำนานของแม่มดที่สามารถทำความปรารถนาเป็นจริงขึ้นมาได้ หลังจากลังเลอยู่พักหนึ่งเขาก็ตัดสินใจไปเยี่ยมเยียน
ก่อนที่เขาจะเคาะเป็นครั้งที่สาม ประตูก็เปิดออก
"ข้ามีความปรารถนาหนึ่งอย่าง..." เด็กหนุ่มพูด
"ผู้คนต่างพูดเช่นนี้" แม่มดขัดจังหวะเขา "การทำให้ความปรารถนาของเจ้าเป็นจริง ไม่ใช่เรื่องยากสำหรับข้า แต่ราคาของความปรารถนานั้นแตกต่างกันไปในแต่ละคน"
"เด็กสาวที่ฉันรัก หัวใจของเธอเป็นของคนอื่นไปแล้ว แต่ข้าไม่อยากใช้พลังแห่งมนตราทำให้นางเปลี่ยนใจ แต่แค่หวังว่านางจะได้รับความสุขทั้งหมดในโลกใบนี้ ถ้าสามารถทำให้ความปรารถนานี้เป็นจริงได้ ของที่ข้ามีในครอบครอง เวลาของข้า, เงินทอง หรือแม้แต่วิญญาณ ข้าล้วนยินดีมอบให้"
"ความปรารถนาของเจ้าจะเป็นจริง แต่ราคาที่ต้องจ่ายจะถูกเก็บในภายหลัง และราคาไม่จำเป็นต้องเป็นวิญญาณของเจ้า... แม่มดมักจะทำตามแต่ใจต้องการ"
"แต่โลกนี้จะมีอะไรที่มีค่ามากกว่าวิญญาณของมนุษย์คนหนึ่งกัน?"
"ถึงเวลานั้นเจ้าจะรู้เอง เมื่อถึงเวลานัดหมาย มีเพียงหัวใจทองคำเท่านั้นที่จะถูกชั่งน้ำหนัก"
...