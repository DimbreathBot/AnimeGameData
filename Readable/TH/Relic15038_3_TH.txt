
ในยุคนั้นที่คลื่นสีดำโสโครกพวยพุ่งขึ้นมาจากขอบฟ้า และผู้กล้าที่เปรียบดั่งดวงตะวันเริ่มต้นออกเดินทาง
มีเรื่องราวมากมายที่ไม่เคยถูกบันทึกไว้ ในบันทึกประวัติศาสตร์ของมนุษย์ และไม่เคยได้รับการสรรเสริญ

เมื่อผู้กล้าเผ่ามนุษย์บอกลาหมู่บ้านในหุบเขาลึก ก็นำพรจาก Wayob ไปยังพื้นที่ต้องห้ามซึ่งครั้งหนึ่งเคยเป็นที่ที่ไม่สามารถเข้าถึงได้
มังกรยักษ์โบราณได้สูญพันธุ์ไปจากทุ่งหญ้าที่พวกมันเคยวิ่งผ่าน ดินแดนอันอุดมสมบูรณ์และสายธารล้วนถูกย้อมด้วยสีใหม่
พระราชวังและวิหารที่สร้างอยู่บนยอดผาลาวาเหล่านั้น ได้สูญสิ้นประกายแสงไปแล้ว และกำลังรอคอยคำพิพากษาของวันโลกาวินาศอย่างเงียบ ๆ
ในดินแดนที่ถูกตัดขาดจากโลกภายนอกนี้ ยุคสมัยของคนโบราณก็ใกล้จะสิ้นสุดลงเต็มที
แต่ในแดนราตรีที่ไร้แสงสว่าง เหล่านักบวชยังคงโต้เถียงกันไม่หยุดหย่อน เพราะตัดสินใจไม่ได้ว่า ใครจะเป็นผู้พิพากษาโทษในครั้งสุดท้ายนี้

นั่นคือผู้กล้าที่ไม่เคยล่วงรู้คำทำนายใด ๆ มาก่อน และเป็นวีรชนที่ไม่เคยถูกเขียนชื่อลงไปในแผนการใด ๆ
เมื่อเหล่าผู้นำของชนเผ่าต่าง ๆ ละทิ้งภารกิจในการกำจัดมังกรร้ายไว้เบื้องหลัง และเริ่มหมกมุ่นอยู่กับการต่อสู้เพื่อชิงอำนาจ
เมื่อนักรบของชนเผ่าถูกโยนเข้าสู่สงครามที่ไม่มีวันสิ้นสุด และมองว่าอสูรที่โหดร้ายนั้นเป็นพลังที่ช่วยเกื้อหนุน
ในเวลานั้นเองที่ราชาผู้เจิดจรัสดั่งดวงตะวันยามเช้า และอบอุ่นดั่งแสงอรุณ ได้ผุดขึ้นมาจากผืนดินสีดำ
เขานำดอกไม้สีทองมาถักทอเป็นมงกุฎ และแบกดาบใหญ่ที่ทำจากหินออบซิเดียน ออกเยี่ยมเยียนชนเผ่า เผ่าแล้วเผ่าเล่า

ความขัดแย้งที่เกิดจากคมดาบ มีเพียงดาบเท่านั้นที่จะสมานมันได้ และความหลงผิดที่เกิดจากความทะเยอทะยาน ก็มีเพียงความทะเยอทะยานที่ยิ่งใหญ่กว่าเท่านั้นที่จะหยุดยั้งมันได้
แต่ผู้ที่คิดว่าตนสามารถควบคุม "วิวัฒนาการ" ได้นั้น ไม่เคยคิดมาก่อนว่า ผู้ที่มีพลังนั้นจะให้คำตอบอื่น นอกเหนือไปจากการปราบปรามและการเข่นฆ่าได้
ภายใต้แสงตะวัน ผู้นำของแต่ละเผ่าได้ตกลงทำพันธสัญญาสงบศึกกัน ส่วนนักบวชแห่งแดนราตรีก็ปล่อยวางความขัดแย้ง และมอบมงกุฎให้แก่เขา
รุ่งอรุณของยุคสมัยใหม่ปรากฏขึ้นบนท้องฟ้าแล้ว เมื่อแสงนั้นส่องสว่างไปทั่วทั้งแผ่นดิน แม้แต่อสูรร้ายก็ไม่อาจหลบซ่อนตัวได้อีก