-Önemli Resmi İşler-
"Ben, Büyük ve Şanlı General Weiyang; imparatorluk meclisine hizmet eden bir elçiyim! Derhal geri çekilmenizi talep ediyorum!"
"General mi? Yani Büyük ve Şanlı artık askeri bir rütbe, ha? Sivil bir görev olduğunu sanıyordum." Mir yanıt verirken bir an bile tereddüt etmedi.
Weiyang'ın yüzü parlak bir kırmızıya döndü. "Ah?! Cahil bir sınır keferesi, beni saray mevzuları konusunda eğitmeye mi çalışıyor?"
Mir tepki vermedi. "Birkaç yıl içinde tüm hükümet bürokrasisini elden geçirselerdi şaşırırdım."
Weiyang'a eşlik eden, büyük kılıçlar taşıyan iki Dövüş Ustası kahkahayı patlattı. "Haha! Başkente yaptığımız büyük yolculuğumuz böylece sona eriyor... Araba bin millik kontrol noktalarından nihayet geçti ama vahşi doğadaki küçük bir handa tıkanıp kaldı!"
Garson Qin, Weiyang'ın kıpkırmızı kesilmiş yanaklarına dikkatle baktı ve aniden şöyle dedi: "Sen bir kadınsın! Erkek kılığına girmiş kadın bir subaysın!" İddiasını parmağını havada sallayarak vurguladı.
Dövüş Ustalarından biri, "Akıllı bir gözlem," diye yanıtladı. "Aslında o Tören Katibi. İkimiz askeri subayız ve İmparatorluk Muhafızlarındanız. Diğerimiz ise İmparatorluk Refakatçilerinden. Mızrak ve kılıç kullanmada ustayız. İmparatorluk Başvekiline geçici süreliğine hizmet ediyoruz. Buraya Uğursuz Kılıçları almak için geldik."
"Her ne kadar Büyük ve Şanlı Gen... General ile ilgili kısım haha... Bu kısım uydurulmuş olsa da resmi şeyler ile ilgili kısım... İşler, resmi işler," diye lafa karıştı diğer Dövüş Ustası.

Uğursuz Kılıçları Mir daha önce duymuştu. Hikayeye göre, beş ya da altı yıl önce gökten bir demir gök taşı düşmüştü ve onun doğanın bir hazinesi olarak imparatorluk ailesine ait olduğu ilan edilmişti. Ancak Feng adında bir kılıç ustası gök taşını kendisi için alıp, yasa dışı olarak dokuz tane kılıç yapmak için kullanmıştı. Uğursuz Kılıçların, gök taşı tarafından lanetlendiği ve insanların zekasını tüketebileceği söyleniyordu. Bu nedenle kılıçlar, dövüş ustalarının arasında büyük heyecan yaratmıştı.

Mir, tuvaletin kapısını kapatırken "Aferin sana," dedi.
"Kendini o tuvaletten çıkarsan iyi olur... Hemen şimdi!" Kılık değiştirdiği ortaya çıkınca, Weiyang kendini toparlamaya çalışmaktan vazgeçti ve normal sesiyle konuştu. Koşullar göz önünde bulundurulduğunda, böylesi daha iyi bir tercih gibi görünüyordu.
"Subay Weiyang, imparatorluğun iyi yetiştirilmiş kültürlü bir hanımıdır. Bizden farklı olarak, acil resmi işlerini vahşi doğada özel bir yer bulup gidermez. Lütfen acele edin!"

Mir ellerini yıkadı ve tuvaletten çıktı, ardından iki Dövüş Ustasının masasına oturdu.
"Her sınır kasabasında, saray işlerine bu kadar aşina olan birileriyle karşılaşmıyoruz." İmparatorluk Refakatçi subayı gibi görünen kişi Mir'e dikkatle bakıyordu. "Kişisel geçmişinizi öğrenebilir miyim?"
"Babam Mi Tingren, İmparatorluk Şölenleri Bakanı idi. İmparatorluk mutfağına ait fonları zimmetine geçirmekle suçlandı. Daha sonra görevinden istifa etti ve eve döndü." Mir devam etmeden önce çenesini kaşımak için durdu, "Bu olay yaşandığından beri babam kendinde değil. Halen bir gün saraya geri dönüp Mi ailesinin adını temize çıkarma niyetim var."