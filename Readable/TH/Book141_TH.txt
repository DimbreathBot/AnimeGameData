เมื่อท้องฟ้าเริ่มสว่าง เด็กหนุ่มคนหนึ่งถูกปลุกให้ตื่นอย่างนุ่มนวล

ในป่าไผ่ที่เต็มไปด้วยเรื่องราวของผีและสุนัขจิ้งจอก เงาของหมอกสีขาวท่ามกลางแสงที่สาดส่อง เป็นประกายราวกับหางม้าที่พลิ้วไหว

ผู้หญิงคนนั้นนำทางเขาไป มุ่งไปยังแสงตะวันที่สาดส่องลอดผ่านป่าไผ่เข้ามา โค้งไปซ้าย เลี้ยวไปทางขวา ทะลุผ่านทุ่งหญ้าที่เต็มไปด้วยแมลง ปีนขึ้นไปบนแผ่นหินสีเขียวที่แสนลื่น ปีนขึ้นไปตามโขดหินที่อยู่ใต้ร่มเงาของป่าไผ่ เธอนำทางเขามาจนถึงทางออกของป่าไผ่

"ฉันยังไม่รู้เลยว่าเธอเป็นใครมาจากไหน?"
เด็กหนุ่มถามด้วยความสงสัยเรื่องเมื่อคืนอยู่ไม่หาย

"......"
ผู้หญิงคนนั้นหันหน้ามา หันหลังให้กับแสงอรุณ ดวงตาส่องประกายแสงสีทอง
เธอยิ้มให้กับเขาแต่ไม่ได้พูดอะไร

หลายปีต่อมา เด็กหนุ่มเติบโตขึ้นและหวนคิดถึงช่วงเวลานั้น ในตอนนั้นเขาถึงเข้าได้ใจว่า ความแตกต่างของเขาและเธอนั้นลึกดั่งภูผา เขาถูกลิขิตให้ออกจากบ้านเกิดและไปที่ท่าเรือ Liyue เพื่อค้นหาความมั่งคั่งเทพแห่งหินประทานให้ ส่วนโชคชะตาของเธอคือการตัดขาดโลก ออกห่างจากการจ้องมองของเทพแห่งหินผู้แสนยิ่งใหญ่ สง่างามและเปี่ยมด้วยความรัก เพื่อคอยปกป้องเรื่องราวเก่าแก่เหล่านั้นที่แม้แต่เธอก็ค่อย ๆ ลืมเลือน

ดังนั้นเส้นทางของเด็กหนุ่มและหญิงชุดขาวนัยน์ตาทองจึงมาถึงทางแยก
เขาเก็บข้าวของและมุ่งหน้าสู่เมืองท่าอันแสนมั่งคั่ง ส่วนเธอคนนั้นกลับยืนอยู่เงียบ ๆ ตรงบริเวณริมขอบของป่าไผ่ นัยน์ตาสีทองอันน่าดึงดูดนั่นราวกับจะมองเห็นอนาคตอันไกลโพ้นของเด็กหนุ่มได้... เมื่อเขาแก่ตัวลง เบื่อหน่ายความวุ่นวายทั้งในทะเลหรือแม้แต่บนโลก สุดท้ายแล้ว วันหนึ่งเขาจะได้กลับมาที่หมู่บ้านเพื่อเคลื่อนที่ไปสู่จุดจบอย่างช้า ๆ และสงบสุข

ท่ามกลางแสงตะวันในยามเช้า เด็กหนุ่มได้ยินเสียงร้องและเสียงกระทบกีบเท้าของม้าที่อยู่ห่างไกล
หันหน้ากลับไปมองก็เห็นแต่ความว่างเปล่า เห็นเพียงเส้นขนสีขาวร่วงอยู่ตรงไหล่ของเขา