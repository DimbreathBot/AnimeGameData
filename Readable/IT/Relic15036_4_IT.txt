
In quel tempo, le insegne delle tribù si erano già ricoperte di polvere, perdendo gradualmente i loro colori.
Di fronte al trono si ergeva un mezzo uomo dall'aria distinta e preminente, nella cui mano si trovava un anello scheggiato.
Era stato dato l'ordine di non prestare ascolto alle istruzioni lasciate dai messi del crepuscolo, gli antichi antenati, i primi ad ascendere...
Di non udirle nelle fangose radici degli alberi, tra le tremolanti fiamme delle pire o nei riflessi che si trovano nelle fitte foreste.

Così, l'antica oscurità, l'attimo che inghiotte milioni di tenebre, infine arrivò,
come l'odore del ferro, che persiste finanche quando il sangue che macchia le antiche pergamene si sbiadisce.
Quando le nere tenebre divennero così fitte da brancare gli abissi,
il giovane dagli occhi rossi, temprato a tutte le catastrofi, fece ritorno dal regno dove l'acqua fluisce come raggi di luce, per giungere agli altipiani dell'ineffabile città.

Entrando nel giardino galleggiante, il rauco avvertimento di quell'anziana cieca e ricurva ancora gli risuonava nelle orecchie:
"Come fiori radiosi che sbocciano tra le edere del distante acquitrino,
va' e cercali, poiché questa è una terra di morte, piagata dai teschi dei giganti...
Va' e trova uomini virtuosi, ancora inclini ad affrontare il freddo pungente, la notte crudele e il fuoco incandescente.
E ricorda: non tradire mai la loro passione, il loro odio, la loro cupidigia e le loro ambizioni!
Non annientare la fede di coloro che ancora volgono lo sguardo verso le fiamme che divampano."

La prima ad arrivare fu una giovane donna, che stringeva tra le mani uno scolorito accessorio a forma di piuma. Ella cercò informazioni per conto del giovane, guizzando tra le alte tende come un trogone.
Poi giunsero i due eroi gemelli. Il maggiore aveva labbra e denti più affilati di una lama, il minore mostrava sulla schiena i segni della brutale sferza del tiranno.
Nell'apprendere come il giovane dagli occhi scarlatti avesse salvato i Saurici, anche il taciturno guerriero si convinse a donare la sua forza.

"A ogni modo, ci occorre qualcuno che conosca a menadito la struttura della città,
qualcuno capace di individuare i percorsi da imboccare, sia quelli noti sia quelli segreti, nonché di manipolare i meccanismi come si fa con un giocattolo."
Dopo che il giovane dagli occhi scarlatti ebbe proferito queste parole, l'eroe tanto forte quanto riservato e reticente,
che auspicava una convivenza pacifica tra Saurici ed esseri umani, si ricordò di quelle voci e pronunciò il nome di un certo artigiano.