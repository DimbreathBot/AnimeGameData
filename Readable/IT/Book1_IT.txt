— Giorni infiniti in mondi illimitati —
"A volte penso che in questo piccolo villaggio non ci sia mai niente da fare. È noioso vivere qui."
Non era la prima volta che Vera si lamentava di Delphi, il piccolo villaggio rurale dov'era nata. La sua espressione corrucciata si ammorbidì un po' mentre, a occhi chiusi, si stendeva sulla collina vicino al villaggio, sentendo sulla pelle la brezza che segnava l'inizio dell'estate.
"E secondo te quale posto al mondo non è noioso?", le chiese il suo amico Sachi con curiosità.
Vera si mise seduta e si chinò in avanti.
"Credo che gli dèi, che possono rispondere a ogni preghiera e desiderio, vivano su un pianeta dall'altra parte del Mare di stelle, e che chiunque abbia un desiderio sia diretto lì. Credo che, da qualche parte nell'universo, ci sia un mondo in lotta contro l'apocalisse e che lì, per un attimo breve ma splendido, rifulgano le anime nobili ed eleganti di quattordici valchirie..."
"Devi aver esagerato, con quegli strani romanzi di fantasia."
"Però... questo villaggio è DAVVERO noioso. Quand'è stata l'ultima volta che è successo qualcosa di divertente?"
"Beh, una nuova famiglia si è trasferita qui da poco..."
"Novità e divertimento sono due cose diverse!"
Ciononostante, Vera decise di fare visita ai nuovi arrivati. Sachi, invece, conosceva bene le regole della propria famiglia e tornò a casa per cena.

...
Vera spinse leggermente la porta della dimora dei nuovi arrivati e si stupì nel vedere che non era chiusa a chiave.
"C'è nessuno in casa?"
Non appena ebbe pronunciato tali parole, le ante della credenza del salotto si spalancarono, facendo balzare fuori un ragazzo moro e occhialuto. Un Melmoso blu e coi tentacoli lo seguì a ruota.
"Spostati! Tal, perché hai fatto entrare una sconosciuta?"
Il ragazzo moro spinse gentilmente Vera di lato e prese un'ascia appoggiata vicino alla porta.
"Non mi lasci altra scelta: hai visto tutto, non posso fare diversamente..."
Così ebbe inizio la più grande crisi della vita di Vera.