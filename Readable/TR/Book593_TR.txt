Sachin, varlıklı bir aileye sahipti. Babası Rajput, Sumeru'da saygı duyulan ve birçok malı olan bir tüccardı.
Sachin, dokuz yaşındayken Vahumana'ya girdi ve derslerinde çok başarılı oldu. On beş yaşındayken tüm derslerini bitirdi ve sınıf birincisi olarak mezun oldu. Başarıları, bilgeler tarafından çok övgü aldı.
Sachin, on altı yaşına girdiğinde maceraya atılıp yerel çevreyi ve kültürleri araştırmaya başladı. Yolculukları, onu Sumeru'nun yağmur ormanlarına ve çöllerine götürdü.
Sachin, yirmi üç yaşındayken babası Rajput vefat etti. Bunun üzerine Sachin, babasının işini devralmak üzere Sumeru Şehri'ne geri döndü ve burada iki yıl kaldı.
Sachin, yirmi beş yaşına geldiğinde bir saha araştırması yapmak için tekrar çöle gitti. Kayıtlar, bir kervanla gittiğini ve bir süre Aaru Köyü'nde kaldığını gösteriyor.
Sachin, otuz iki yaşına geldiğinde Sumeru Şehri'ne geri döndü. Benzi soluk ve yıpranmış, akıl sağlığının ise pek yerinde olmadığı görülüyordu. Birçok kişi onun neden böyle olduğuyla ilgili tahminlerde bulundu ama Sachin bunlara cevap vermeyerek kendisini odasına kapattı.
Sachin, otuz üç yaşına geldiğinde tüm mallarını Akademiye emanet etti ve elde ettiği tüm geliri de Akademiye bağışlamaya söz verdi. Daha sonra, gelirlerin kullanımı ve malların sahipliği ile ilgili bir sözleşme hazırladı.
Sözleşme imzalanırken Sachin'in söylediği sözler aşağıda yer almaktadır:
"İşten elde edilen tüm gelirin en az %30'u, genç dehaların yarışmaya daha etkin bir şekilde katılmalarını sağlamak amacıyla Darşanlar Şampiyonasının ödüllerini finanse etmek için kullanılacak..."
"Aynı zamanda tüm koleksiyonumu da bağışlayacağım. Bunlar arasında en önemli eşya olan 'Bilgelik Tacı' da Darşanlar Şampiyonasında onur sembolü olarak hizmet edecek. Yalnızca yarışmanın kazananı onu takabilir..."
"Ek olarak Akademi yalnızca mallarımın bakımını ve yönetimini üstlenme hakkına sahip olacak. Bu malların sahipliği ne Akademiye ne de bana ait olacak."
"Her yıl Darşanlar Şampiyonası yapılırken gözüm her bir adayın üzerinde olacak... Eğer bir yarışmacıyı özellikle beğenirsem ben kendiliğimden ortaya çıkarım."
"Tüm mal varlığımı takdirime layık olan bu kişiye vasiyet edeceğim. Tüm mallarımı ve gelirlerimi kullanma hakkına o sahip olacak. Bu kişinin vereceği tüm kararlara Akademinin saygı duymasını ümit ediyorum."
Sachin, sözleşme yürürlüğe girdikten sonra araştırmalarına devam etmek için çöle döndü ama o günden sonra ondan bir daha haber alınamadı.
Birçok kişi onu çölde gördüğünü iddia etti ama hiçbiri bunu kanıtlayamadı. O zamandan bu yana yirmi yıl geçti.