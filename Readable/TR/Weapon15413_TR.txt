
Mondstadtlıların çocukluk rüyalarında enteresan bir çiçek türü varmış.
Kuvvetli rüzgarların, korkunç kışların ve sert buzların arasında bile bol bol çiçek açarmış.

Şiddetli rüzgarlarla karşılaşınca uçup giden sıradan bitkilere hiç mi hiç benzemezmiş.
Bu "Rüzgarçiçeğinin" kökleri, daha şiddetli esen rüzgarlarda çok daha fazla güçlenirmiş.
Sıradan ölümlülerin zorbalığa direnişi, bugün şölenlerde söylenen neşeli şakalara konu oluyor...
O çiçeğin şekli ise tarihin hareketli lir ezgilerine karışıyor.

"Bu isimsiz çiçeği al, yaşanmamış bahar günleri senin için anlamsız olmasın"
"Karşılığında bana umutla bak ve gülümse, fırtına dindiğinde yeni bir güne merhaba demek için bana eşlik et yeter."

Bir tiranın kulesinden halka tepeden baktığı günlerde, yürekleri özgürlükle yanıp tutuşanlar birbirlerini böyle selamlarmış.
Cesaret arayanlar ve sırtı dik yürümeyi hayal edenler, bunu gizli işaretleri olarak kullanarak haberleşmişler.
O günlerde yalnız ve kırılgan bir çiçek, tüm dağlarda yavaşça açmadan önce, hafifçe esen rüzgarla birlikte çiçeklenirmiş.
Akıntıya kapılmaktan memnun olan evsiz ve vasat türler de gururlu, korkusuz kahramanlar haline gelmiş.
Kulesinde somurtan hükümdar, itibarını kaybetmeye başlamış ve öfkeli kalabalığı dağıtamamış.

"Bu isimsiz çiçeği al. Bizi şampiyonlar ve bahar ile gökyüzünün koruyucuları yapsın."
"Şafak ruhumuz olsun ve gerçek özgürlüğün rüzgarlarıyla peşimizden gelsin."

Kadim kulenin harabelerinin tepesinde, özgürlüklerini daha yeni kazananların tezahüratları, şarkıları ve gözyaşları varmış.
Kızıl saçlı bir savaşçı, dev insan seli arasındaki tek bir su damlası gibi gizli duran, yeni doğmuş tanrıya sırt çevirmiş.
O, Rüzgarçiçeğinin kendi aralarında gizli bir işaret olmasını sağlayan ilk kişilerdendi. Uzun gecenin başından sonuna kadar şafağın ağlarını o örmüştü.
Ondan bu yana ismi unutulup gitmiş ama yaptığı iyilikler hâlâ şarkılarda hatırlanmaktadır.
Bundan bin yıl sonra, başka bir kızıl saçlı şövalye onun ayak izlerini takip edecek ve soyluların o dönemde karanlığa gömülen tarihini aydınlatacaktı.
Rüzgarçiçeğinin en çaresiz anlarda ve büyük baskılar altında çiçeklenmek kaderinde varsa,
bu klanın kaderi de değişmeyecektir o zaman. Daima karanlıkta yaşayacaklar ve şafağın ateşini gün yüzüne çıkartacaklar.

Rüzgarçiçeğinin şekli, zamanın rüzgarları arasında kaybolmuş.
Huzurun hakim olduğu zamanlarda adı, aşk ve neşe ile bağdaştırılmış.
Ama bu, karanlığa doğru cesurca adım atanların arzusu olsa gerek.

"Açmış çiçekler, aşkı temsil eder ve baharın gelişini müjdeler."
"Çiçekler, artık isyanın ve yükselen sancakların sembolü olmamalıdır."

