...

Aj Awaj K'umilal Kan öfkeyle laboratuvarıma daldı. Beni sorguya çekip insanlara Filojiston kullanmayı öğrettim mi diye sordu. Quenepa Böğürtleni vererek onu sakinleştirdim ve ne yaşandığını sordum.

Anlattığına göre Q'umqaraq'aj yakınlarındaki bir insan kolonisi Filojiston gücünde ustalaşmış ve sınırlarını genişletmeye başlamış. Son üç ay içinde (...) köy yakmışlar, yaklaşık (...) insan kurban etmişler ve atılan (...) ile Tz'alam Nehri'ni tıkamışlar. Liderleri, "Chaac'ın Halefi" olduğunu söylüyormuş ve ejderhalar çağını sonlandırıp Natlantea'nın insanlarını tek bayrak altında birleştirme vaadi veriyormuş. Ix Roq'ratik'obala' Ka'alahun bu isyanı iki günde bastırmış. Lider ise esir tuttuğu en gözde eşi tarafından kendi küvetinde boğulmuş. Lidersiz kabilede iç savaş çıkmış. Fakat Filojistonun sırları çoktan yayıldığı için artık kontrol altına almak mümkün değilmiş.

"Hıh... Eğer nazik yüreğinizle bu aptallığa izin veren siz değilseniz lordum, buna cüret edecek çılgınlıkta tek bir kişi var..."

Awaj cümlesini bitirmedi, çıkarken kendi kendine mırıldandı. Açıkçası insanların Filojistonda ustalaşmasını pek umursadığını sanmıyorum. Kullandıkları yöntemin kabalığı öfkelendirmiştir onu muhtemelen, ömrünü adadığı çalışmaya bir hakaret olarak görüyordur.

Ama ben umursuyorum. Kukulkan'ın (başka kimse böyle aptalca bir şey yapmaz, kesin o olmalı) neden insanlara Filojistonu verdiğini anlayamıyorum. Göklerin ötesinden gelen hırsızın getirdiği bu küçük yaşam formlarına duyduğu antipatiyi anlayabiliyorum fakat neden bu yöntemi kullanarak kendi kendilerini yok etmelerine yol açtı anlamıyorum. Ağlayan bir bebeğin eline paslı bir bıçak vermekten farkı yok yaptığının. Son derece vahşi ve bir o kadar da zalimce. Acı ve ölüm haricinde ne sonuç çıkacağını düşünüyordu ki?

...

Kukulkan ile baş başa konuştum ve ona niyetini sordum.

Her zamanki gibi anlaşılmaz ve ilgisiz bir tavır takındı. Tüm ithamları soğuk bir ifadeyle reddetti. Bu konunun ejderhaların çıkarlarına nasıl zarar verdiğini aslında önemsemediğimi, bu fırsatı daha fazla güç elde etmek için kullandığımı, böyle absürt iddialara da bu sebeple inandığımı söyledi. O kadar sinirlendim ki bir kahkaha patlattım. Suçlamalarını birkaç kelimeyle çürüttükten sonra Quenepa Böğürtlenlerimi bile bitirmeden orayı terk ettim.

Hep böyle yapıyor. Kendi hısımlarını hor görüyor, soyuyla dalga geçiyor. Düşüncelerini hiçbir ejderhayla paylaşmıyor fakat sonra da onu anlamadıkları için onlara kin duyuyor. Aklındakileri dile getirmezse asıl niyetini kim nasıl anlasın ki?

Hükümdarımızın ona gösterdiği müsamahanın sınırı yok, hatta o derece ki artık doğruyu yanlıştan ayırt edemiyor. Eylemleri haklı olsa da olmasa da Hükümdarımız hep kibarca kabul etti onun isteklerini. Tam da bu yüzden Kukulkan'ın huzursuzluğu giderek büyüyor. Hangi yoldan giderse gitsin hep aynı kibar ışıkla karşılaşıyor ve gerçekten hangi yoldan yürüdüğünü hiçbir zaman bilemiyor. Nihayetinde hısımlarına duyduğu şüphe aslında kendine duyduğu şüphenin bir yansıması.

Acıyorum ona.