
La tribù che dominava le montagne teneva regolarmente dei tornei di combattimento, nei quali i concorrenti indossavano maschere speciali.
Esse servivano a intimidire i nemici, ma gli stessi concorrenti li consideravano veri e propri simboli.
Ogni volta che un guerriero mascherato scendeva in campo, il pubblico lanciava un fragore assordante, per poi zittirsi quando l'avversario faceva il suo ingresso.
Tuttavia, quando a entrare fu l'uomo con la maschera piumata simile a un falco, su quel luogo cadde un silenzio inconsueto.

Prima di diventare un avventuriere, Taika era il guerriero più forte del Clan Piumafiore, e dominava costantemente all'interno di queste contese.
A volte trovava la cosa addirittura noiosa. Credeva che la sua vita sarebbe rimasta sempre così... Pertanto, come avrebbe potuto sapere della catastrofe imminente?
Tutto iniziò con delle nuvole nere che si stagliavano all'orizzonte, seguite da sporadiche notizie di persone scomparse nel reame notturno... E quando i mostri apparvero davanti a loro,
nessuno era pronto.

Ciononostante, qualcuno doveva prendersi la responsabilità, e chi era più forte doveva addossarsi un peso maggiore.
Solo dopo aver visto la vera guerra, egli sentì per la prima volta il peso del destino.
Così, disse addio a sua moglie e al futuro figlio, e diventò un feroce demone sul campo di battaglia.
Per sconfiggere demoni e mostri, bisogna diventare ancora più feroci di loro.

Quella fu la sua ultima battaglia, e mentre cadeva nella pozza di sangue che bagnava la cima della Città di cenere, innumerevoli immagini balenarono nella sua mente.
Vide le fiamme rosso fuoco delle antiche terre sbocciare ancora una volta come fiori in un campo...
"Le porte dell'inferno sono tinte di rosso dal sangue dei prodi. Offrirò il mio sangue e lascerò la chiave delle porte alla mia prole."
O forse vide la tenue luce che passava attraverso la fessura di quel cancello, che gli rimembrò le parole dette alla sua amata moglie durante l'addio.
"...Se è una femmina, chiamala Bona. Diventerà sicuramente una grande guerriera."