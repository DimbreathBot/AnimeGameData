ตำนานเล่าว่าในอดีตอันไกลโพ้น แผ่นดิน Natlan เคยเป็นบ้านที่เหล่ามังกรยักษ์ผู้เย่อหยิ่งวิ่งห้อเหยียดได้อย่างเสรี
สมัยนั้น บนผืนแผ่นดินยังไม่มีชนเผ่าของมนุษย์ มังกรเองก็ตัวสูงใหญ่ และเย่อหยิ่งกว่า Saurian ในตอนนี้มาก
เช่นเดียวกับมนุษย์ในปัจจุบัน เหล่ามังกรเองก็แบ่งออกเป็นเผ่าต่าง ๆ ซึ่งแต่ละเผ่าจะปกครองโดยผู้ปกครองเผ่าโบราณ
สมัยนั้น บนผืนแผ่นดินยังไม่มีน้ำพุร้อนอันร้อนระอุ และยังไม่มีทะเลสาบที่ราบเรียบใสกระจ่างดุจอัญมณี
อ้อ แน่นอนว่าไม่มีนักร้องพเนจรที่ส่งเสียงเอะอะมะเทิ่ง หรือกวีแห่งน้ำพุร้อนที่อืดอาดเชื่องช้าพวกนั้นด้วย

ในเวลานั้น บนผืนดินสีชาดที่มังกรยักษ์เดินเตร็ดเตร่ เคยมีมังกรน้อยที่ไม่เหมือนใครอยู่ตัวหนึ่ง
มังกรจอมเย่อหยิ่งมักจะดูแคลนสิ่งมีชีวิตอื่น ๆ ไม่ว่าจะเป็นทูตจากสวรรค์ หรือมนุษย์ตัวจ้อยก็ตาม
สงครามโบราณไม่อาจลบล้างเกียรติยศของพวกมันได้ ตรงกันข้าม ไฟแห่งความทุกข์กลับหล่อหลอมความอดทนและความหยิ่งทะนงให้กับพวกมัน
ทว่ามังกรน้อยตัวนี้ไม่เหมือนกัน มันหมกมุ่นอยู่กับการฟังเสียงเพลงของ Monetoo และคอยเฝ้าสังเกตพฤติกรรมของมนุษย์อยู่เงียบ ๆ
ชื่อของมันคือ Maawe ซึ่งในภาษาโบราณที่ทุกวันนี้ไม่มีใครรู้จักแล้วนั้น มันมีความหมายว่าสายสัมพันธ์

Maawe ที่ยังเด็กไม่เคยผ่านยุคสมัยแห่งสงครามโบราณมาก่อน และไม่เข้าใจคุณธรรมของเผ่ามังกรด้วย
สำหรับมันแล้ว คืนเดือนหงายที่เย็นสบาย และเงาอันอบอุ่นของหน้าผาสีแดงต่างหาก ที่เป็นทิวทัศน์ที่งดงามที่สุด ที่ควรค่าแก่การชม
"ความเกียจคร้านเช่นนี้ จะมีอยู่ในวังของมังกรศักดิ์สิทธิ์ได้อย่างไรกัน? ลูกมังกรที่ยังเยาว์วัยจะต้องแสวงหาความทะเยอทะยาน และเพลิงโทสะอันสูงส่งของมันกลับมา"
ผู้ปกครองเผ่ามังกรยืนกรานเช่นนี้ และสั่งให้ Maawe ตัวน้อยออกจากเผ่า เพื่อออกไปเติบโตให้เหมือน "มังกรที่แท้จริง"
ทำจิตใจให้แข็งแกร่ง หนักแน่นและหยิ่งทะนงดั่งหินออบซิเดียน เพื่อไล่ตามความทะเยอทะยานอันสูงส่งและโหดร้าย...