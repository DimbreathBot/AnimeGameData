Molti non hanno mai sentito la sua voce, e anche quelli che l'hanno sentita non sapevano che fosse lei, eppure ascoltava i loro desideri. E molti non l'hanno mai vista in volto, e anche quelli che l'hanno vista non sapevano che fosse lei eppure lei custodiva i loro sogni. Poiché sono pochi coloro che raccontano le storie che giungono da lontano, e rari quelli che insegnano la verità che hanno divinato con chiarezza. Persino oggi la sua volontà permea ogni cosa, e dimora nel Santuario di Surasthana, custodendo i sogni di chi vive su questa terra, proprio come aveva fatto quand'era tornata e aveva ordinato alla regina del regno di spezzare i bianchi rami puri e di ricostruire il verde terreno di caccia dalle foglie appassite.

Un tempo, la foresta venne invasa da un'orda di bestie nere, e l'interminabile labirinto collassò tra le fiamme. Il Signore di tutti gli animali ruggì furiosamente con il suo ultimo respiro, e cadde proteggendo tutto ciò che lei gli aveva affidato. Ma il suo sogno meraviglioso non sarà mai strappato via da alcun nemico. Fin quando le persone attenderanno trepidanti il sogno della notte seguente, allora ci saranno nuovi ricordi, placidi fiori che sbocceranno tra la rugiada mattutina e la polvere lunare.

Questa è la promessa che ella fece ai sognatori, nonché la prima e l'ultima. Poiché i ricordi sono come le perle: per quanto vengano mossi dal vento e dalla sabbia, il loro vero colore non cambierà mai. Tutti i bei sogni sono come fili d'erba appena spuntati... sebbene possano essere consumati da una fiamma improvvisa, la calda brezza del mattino li fa ondeggiare nuovamente al ritmo della vita.