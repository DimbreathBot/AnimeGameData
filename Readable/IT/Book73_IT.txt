— Palazzo sottomarino —
Il giorno era arrivato. Era tempo di andare a prendere la sposa.
Il Dio del mare aveva un aspetto maestoso mentre sedeva al centro della sua conchiglia gigante, in mano le redini dei suoi due serpenti marini. Le due creature, imponenti quanto il Monte Tianheng, erano ferme di fronte alla carrozza reale mentre il loro padrone accettava il dono di perle dagli anziani del villaggio e invitava la sua novella sposa a salire sulla carrozza. In cambio, il villaggio avrebbe ricevuto la benedizione del Dio del mare: un anno senza tempeste e tsunami.

La sposa venne portata in un palazzo sotto le onde, lontana da casa, dalle folle che festeggiavano il festival con allegria e dalla madre, rimasta tutta sola. Il Dio del mare la condusse lungo un corridoio fiancheggiato da immani colonne e formato dallo scheletro di una balena che portava a un sontuoso cancello adorno di perle brillanti e conchiglie iridescenti. La giovane sposa era infine giunta al palazzo che il Dio del mare aveva costruito per lei. Il palazzo che sarebbe diventato la sua nuova casa.
"Non provo alcun interesse negli affari della gente comune", giunse la voce del dio come increspature sull'acqua. Era il tentativo di un marito di consolare la sua sposa.
"Questo posto è stato la nuova casa di molte altre giovani, ed è diventato anche il luogo in cui hanno speso i loro ultimi giorni. Molte di loro vennero cacciate dal villaggio in cui erano nate. A loro l'oceano offrì un rifugio sicuro. Un luogo in cui riposare serenamente senza paura di essere disturbate. Un luogo da chiamare casa."

Ma questa giovane donna non desiderava una nuova casa decorata di perle sopraffine e conchiglie rare. Lo spettacolo incredibile del fondo dell'oceano e le creature che abitavano gli abissi non la riempivano di pace, ma di terrore. Il tempo passò e, più rimaneva nella sua splendida camera che non conosceva né alba né tramonto, più sentiva nostalgia di casa, e più si indeboliva.
Venne poi un giorno in cui il Dio del mare percepì quello che la sua giovane sposa stava provando. Sebbene rimase rattristato dalla sua scelta, le permise di fare quello che desiderava.
"Nel mondo corrotto degli umani verrà un giorno nella tua vita in cui ti pentirai di questa decisione." Il Dio del mare raccolse la conchiglia di una lumaca di mare che adornava la sua vita e la porse a lei come dono d'addio.
"Un giorno soffierai dentro questa conchiglia, ed essa risuonerà come un corno. Quel giorno, tornerai in questo luogo."

La giovane donna prese la conchiglia e tornò sulla terraferma. Gli anni passarono e presto divenne madre. Man mano che procedeva lungo la sua vita semplice e pacifica, il palazzo nell'oceano le sembrava sempre più un sogno d'infanzia. I panorami incredibili e le creature grottesche talvolta inondavano la sua mente sgorgando dalle profondità oscure dei suoi ricordi, ma ciò accadeva di rado, e lei li scacciava prontamente. Visse così per anni e anni. Finché, un anno, il festival cominciò ancora una volta e gli anziani del villaggio giunsero a casa sua. Erano venuti a strapparle sua figlia dalle braccia. Fu allora che finalmente la donna comprese perché il Dio del mare le aveva detto del suo rimorso e del suo ritorno tanti anni prima.
Alla vigilia del festival, soffiò dentro la conchiglia, che risuonò come un corno.
Il Dio del mare rispose alla sua chiamata, sollevandosi dalle onde dell'oceano per salutare il villaggio. Ma il suo abbraccio fu un'ondata possente che travolse il villaggio, uccidendo gli abitanti e i loro saggi nel sonno. Trainata da enormi serpenti marini, una colossale carrozza ricavata da una conchiglia si fermò di fronte alla donna, abbagliandola con le sue perle splendenti.
La madre prese per mano sua figlia e salì sulla carrozza del Dio del mare. Tutto era proprio come nei suoi ricordi d'infanzia, ma, questa volta, il villaggio che si lasciò alle spalle giaceva in rovina sotto alle onde del mare.