Touzannou'nun adı bilinmiyor ama soylu olmadığı biliniyor. Bazı ada halkı, şarkılarında ondan "ay ışığının ve gelgitin mirası" veya "ay ışığının unutulmuş çocuğu" diye bahsediyor. Belki de yetimdir ya da denizin kıyıya vurduğu insanların çocuğudur.

Ne adı soyadı ne de büyürken onu koruyacak bir klanı vardı. Yine de Watatsumi Omikami, bir zamanlar derinliklerde mahsur kalan kayıp insanları kabul ettiği gibi, bu çocuğu da kabul etti.
Bu çocuk daha sonra Mouun ve kardeşinin yardımcısı oldu ve onlardan balina sesleri ile Watatsumi ayinlerini öğrendi. Mercan ve istiridye saraylarını, ışıldayan balık sürülerini ve gökkuşağı rengi uskumrularını hatırlıyordu. Bedeni sert resifler ve bitmek bilmez dalgalarla güçlenmiş, çevikleşmişti.

Yuna Klanı şarkılarına göre büyüyüp genç bir adam olunca, tapınak görevlisi Mouun onu ayın ve yıldızların aydınlattığı dalgalarda yüzmeye davet etmişti. Birbirine karışan ışıkların akıntısı ve gelgitin ortasında, genç adam deniz yaratıklarının sözlerini ve duygularını hissetti. Tapınak görevlisinin yumuşak, hüzünlü sesini duyunca hangi yolu izleyeceğine karar verdi.

Bu gece gezintisinden sonra genç adamın "Getsumouun" ve "Yuushio" olarak bilinen kılıç becerilerini öğrendiği söylenir. Nesli devam etmese de bu kılıç teknikleri, Watatsumi savaşçılarına öğretilip nesilden nesile aktarılacak ve hiçbir zaman unutulmayacaktı. Kılıç ustalığı geleneğinin bulunmadığı Watatsumi Adası'nda bu iki teknik, hâlâ herhangi bir düşman için tehlike arz edebilen etkili ve kullanışlı teknikler olmayı sürdürüyor.

Watatsumi Omikami dönüşü olmayan doğu seferine çıktığında, genç adam öncü birliğine katılıp o zamanlar Watatsumi halkının Touzan olarak bildiği bir pozisyona geldi. Böylece Watatsumi Omikami, ona bizzat onursal Touzannou unvanını verdi. Fakat bu cesur "doğudaki dağın kralı", Yashiori Adası halkı tarafından acımasız ve vahşi bir "şeytani kral" ya da Akuou olarak tanınacaktı.

Akuou ve efendisi, nihayetinde Musou no Hitotachi tarafından yargılandı. Bir zamanlar ay ışığının aydınlattığı bir gecede onunla dalgalarda yürüyen Mouun, kara tüylerin uçuştuğu bir fırtınada kayboldu ve halkı onun yasını tuttu.
Kargaşa durulduğunda, istedikleri sonucu elde edememişlerdi.

İnsanlar yetenekli savaşçılara hâlâ "Touzannou'nun evlatları" diyor. Tabii genç ve cüretkar Touzannou, hiçbir zaman sevdiğine kavuşamadı ve ikisi birlikte huzur içinde yaşayamadı.