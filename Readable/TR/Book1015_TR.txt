Kompore, Kesişen Yolların Efendisi'nden bu mucizevi mantar şarabını çalmak için dürüst kardeşi Sanhaj'ı yanında getirdi ve ona şöyle dedi:
"Kardeşim, kibarlığını kabilemizde bilmeyen yok. Senin kalbinin saf olduğunu, her zaman dürüst sözler söylediğini ve içten davrandığını biliyorum. Bu yüzden kardeşin olarak bütün içtenliğimle planlarımızın kesinlikle gizli kalmasını rica ediyorum."
Kardeşinin kötü niyetli planından bihaber olan Sanhaj onu başıyla onayladı.
"Pekala. Şimdi sana planımı anlatacağım ama benimle iş birliği yapmalı ve kimseye söylememelisin."
Kompore, hain planını yavaşça anlatmaya başladı:
"Kesişen Yolların Efendisi'ni ziyaret etmeni istiyorum. Benim ölüm döşeğinde olduğumu ve hastalığımı iyileştirmek için Cadı Doktor Baba'nın ilacını almak istediğini söyle. Bu sırada ben de onun kulübesine girip mantar şarabını çalacağım. Böylece kabilemize daha fazla bilgelik kazandırıp sorunlarımızı çözebileceğiz."
"Lütfen biraz düşün sevgili kardeşim. O şarabı almamızın kabilemize ne kadar faydası olacağını düşün. Bize ne kadar faydası olacağını düşün!"
Küçük kardeşi bu planı reddetmek istemişti fakat abisinin ilk ricasını hemen kabul ettiği için Kompore'nin sinsi planına uymaktan başka çaresi yoktu.
Elbette bu yalnızca Kompore'nin kendi anlattığı bir hikaye. Neden kendini kardeşine ihanet eden kötü bir karakter olarak gösterdi? Bu hikayede anlatılanlar doğru mu yanlış mı? Bir kabile kahramanı olduğu için bu konuyu sorgulamaya pek az kişi cesaret edebilmiştir.