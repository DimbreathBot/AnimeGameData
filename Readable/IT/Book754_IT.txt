C'è di nuovo qualche problema con le condutture. Ho trascorso l'intera giornata a controllarle, ma non sono riuscito a venirne a capo.
...

È arrivato uno strano tipo che si è offerto come assistente. Sembrava molto più vecchio di quanto non suggerisse la sua voce.
Non volevo problemi, perciò ho messo subito le cose in chiaro e gli ho detto che, se voleva farmi da assistente, doveva essere disposto a lavorare gratis. Riesco a malapena a comprarmi da mangiare, figurarsi se posso permettermi di stipendiare qualcuno.
Ha detto di non volere alcun compenso, ma solo un posto dove stare. Sapeva che questa non è proprietà privata, ma solo un edificio abbandonato che originariamente avrebbe dovuto far parte di Forte Méropide.
Non ho idea di come l'abbia scoperto, ma potevo farci ben poco. Sicuramente qui lo spazio per due svitati appassionati di Mekautomi non manca.
...

Quando armeggia con i Mekautomi si chiude sempre a chiave, probabilmente teme che mi appropri delle sue tecniche.
Per il resto, è un ottimo socio. Non solo ha riparato le condutture, ma ha anche installato delle valvole di regolazione. Inoltre, da quando è arrivato, non sono più rimasto a corto di dispositivi di stoccaggio energetico. Immagino non stesse bluffando quando ha detto di avere buoni contatti nell'Istituto.
...

Senza che me ne accorgessi, ormai sembrano esserci Mekautomi dappertutto. Li vedo vagare in giro quando mi sveglio nel cuore della notte.
Pare che il mio socio abbia qualcosa che non va. Spesso lo vedo parlare da solo e persino inveire contro i Meka. Si direbbe che lo temano, ma chissà se i Mekautomi possono davvero provare paura...
Credo che il suo nervosismo stia contagiando anche me. Devo andarmene da qui per qualche tempo, ho bisogno di un po' d'aria fresca.
Anche se ero qui prima di lui... prima di partire dovrei comunque salutarlo.