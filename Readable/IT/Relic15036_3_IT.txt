
Una volta qualcuno esaudì il desiderio della giovane donna, accettando di ricreare gli accessori in piuma ormai sciupati dopo la caduta dell'antico regno.
E così ella promise anche a quella persona, che aveva guadagnato il suo rispetto da tempo, che quando sarebbe arrivato il momento gli avrebbe donato in cambio una corona turchese.
Solo dopo aver visto il cadavere, contorto e accovacciato per l'agonia, sotto la cruenta lama della bestia nera finalmente capì:
la corona che aveva forgiato e adornato con le sue stesse mani sarebbe rimasta da sola ad aspettare il proprio padrone, che non avrebbe mai partecipato all'incoronazione.

Molti anni dopo, le strane preferenze di quell'ormai anziana signora si diffusero nelle sei tribù.
Si dice che l'anziana signora apprezzasse tutti i tipi di gioielli lussuosi, molti dei quali non potevano più essere realizzati con le abilita degli artigiani contemporanei.
Se si trattava di un lavoro firmato da uno specifico artigiano e si era disposti a donarglielo,
lei si sdebitava dando in cambio copiose quantità di gemme preziose.
Allo stesso modo, accettava anche i pezzi falsi.

Quando la gente della tribù la esortò, perlomeno, a non ricompensare la cupidigia degli imbroglioni,
lei rispose: "Ah, ma io lo faccio proprio affinché queste becere copie non macchino il suo buon nome!"
Inoltre, sebbene non lo annunciasse in pubblica piazza, non permetteva mai a simili imbroglioni e alla loro perfidia di farla franca.

Al contrario dei suoi amici sacrificatisi con coraggio, la sua vita le era parsa fin troppo lunga. E così,
usò il tempo che le restava per raccogliere tutto ciò che era stato lasciato dagli eroi che tanto le mancavano.
Il giovane dagli occhi scarlatti che aveva amato era tornato alle fiamme sacre dopo aver compiuto la sua missione, lasciando dietro di sé solo un caldo bagliore.
E, quando l'eroe silenzioso cadde nelle fiamme del sovrano, il nuovo mondo riflesso nell'occhio che gli restava era già la sua più grande ricompensa.
Uno degli eroi gemelli era stato un incorreggibile chiacchierone, ma dopo aver visto suo fratello morire per mano del nemico, gridò fino a distruggersi la gola.

"Anche Atawallpa è morto prima di me... Chi avrebbe mai immaginato che io, la più fragile tra noi, avrei vissuto fino alla fine?
I membri saggi delle tribù dicono che coloro che si lasciano scuotere dai venti e dalle onde prima o poi finiscono per stancarsi della terraferma, e lo stesso vale per me.
Questi anni trascorsi senza di voi... sono stati una vera noia, per me."

Ma di certo verrà il momento per riunirsi agli amici da tempo perduti, e per l'avverarsi delle premonizioni tanto attese.
Ella prese tra i suoi gioielli gli articoli autentici che l'artigiano aveva creato. Rispetto agli oggetti contraffatti, erano in numero di gran lunga inferiore.
Così, accompagnata da quegli oggetti che portavano il nome dell'artigiano, ella si incamminò nella notte oscura, senza fare più ritorno.

Secondo la leggenda, il giorno dopo, le persone si radunarono ai piedi dell'albero dove lei aveva riposto la corona turchese,
e tutti insieme giurarono di eseguire il suo ultimo ordine, e cancellare dalla storia il nome dell'abile artigiano che ella aveva portato con sé.