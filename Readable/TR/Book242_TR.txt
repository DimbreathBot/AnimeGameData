Kaldığımız yerden devam edelim. Kara Tilki Itaru, dolandırıcı tüccarın aklını başına getirmeye gitmiş.

Eflatun Kavun tüccarı Dozaemon eskiden samuraymış ama Inazuma'da bunca zamandır barış hakim olunca, kılıç becerileri işe yaramamaya başlamış. Bu nedenle köye gidip tüccar olmuş. Baskı yapmak, zorlamak ve sert görünümünü akıllıca kullanmak gibi birkaç numarayla insanları dolandırmayı öğrenince, ne kadar paralarını almış olursa olsun kimse onun karşısına çıkmaya cüret edememiş. Zamanla köyün en zenginlerinden biri olmuş.

O gün Dozaemon dükkanının önünde dinlenirken, bir anda tozlar uçuşmuş ve yer titremiş. Sonra üzerine yavaşça, dükkanını bile karanlıkta bırakacak kadar büyük bir gölge düşmüş.

"Merhaba! Birkaç kavun alacaktım!"

Dozaemon gözlerini kısmış ve başında cellat gibi dikilen kaslı, sert, kaba müşteriyi süzmüş. Sonunda bunun bir kadın olduğunu anlamış!

"Kaç tane?"

Müşteri cevap vermekte acele etmemiş. Dozaemon'un kesme tahtasında duran wakizashisini incelemekle meşgulmüş.

"Kılıcın epey güzelmiş."

"Öyledir. Bilmeni isterim ki bir samuray klanının üyesiyim. Yanımda böyle bir yadigar taşımam normal."

Dozaemon muhabbete devam etmiş ama sonunun nereye varacağından habersizmiş.

"Yazık. Kavun keserek ziyan ediyorsun bu güzel kılıcı."

Dozaemon, müşterinin bilerek iğneleyici konuştuğunu fark etmiş ve bundan hoşlanmamış.

"Bu kadar muhabbet yeter. Kavun alacak mısın almayacak mısın?"

"Evet, alacağım."

Itaru özür diler gibi Dozaemon'a gülümsemiş.

"İki kilo doğranmış Eflatun Kavun alayım. Soyulmuş olsun lütfen."

Dozaemon şüphelenmiş ama bu isteği sorgulamamış. Hemen iki kilo kavun doğrayıp teraziye koymuş.

"Terazin niye böyle yamuk?"

Itaru böyle der demez, Dozaemon kılıcına sarılmış.

"Ne kadar da tuhaf! Bu terazi kendi kendine karar veriyor!"

"Bu kadar eğlendiğine sevindim ama şimdi parasını vermen lazım."

Dozaemon sinirlerine hakim olamamış. Bu kadar şaka yetermiş. Ciddi konuşmanın zamanı gelmiş.

"Sana hak ettiğin parayı ödeyebilirim ama sen alabilir misin bilmiyorum."

"Endişelenme. Ne verirsen ver ben kabul ederim!"

"Emin misin?"

"Ver de görelim!"

Itaru aniden "Al bakalım!" diye bağırmış ve Dozaemon'un yüzüne doğru bir kese dolusu Mora fırlatmış. Dozaemon zamanında tepki verememiş ve kese tüm hızıyla burnuna çarpmış. Dozaemon, arkaya doğru yere devrilmiş ve kıymetli wakizashisi elinden fırlayarak yanına düşmüş. Yakından bakınca Mora kesesi burnunu dümdüz etmiş gibi duruyormuş. Pipo konulan keselerdeki gibi düz bir çıkıntıya dönmüş, tek farkı içinde pipo yokmuş.

Itaru yanına gelmiş ve ayağıyla dolandırıcı tüccarın göğsüne bastırmış. Bir kelime bile etmeden Dozaemon'a o kadar sert vurmuş ki tüccarın yüzü, sanki bir Liyue dövüş sanatları turnuvasından çıkmış gibi yara bere içinde kalmış. Dozaemon zar zor ayağa kalkmış ama kalkıp hemen kılıcına davranmış, Itaru bunu fark etmiş ve kafasına sert bir darbe daha vurmuş. Bu darbe o kadar ağırmış ki iki tanuki kulağı yerinden fırlamış. Dozaemon merhamet dilemiş.

Itaru karşısındaki görüntüye bakınca kahkaha atmış. Tüccar kılık değiştirmiş bir youkaiymiş meğer! Hem de pis bir tanuki!

Itaru hemen tanukinin çaldığı wakizashiye el koymuş. Haksızlık yaparak kazandığı servetinin çoğunu köylülere dağıtmış ve kalanı da bir süre önce tanuki tarafından dolandırılan anneyle kızına vermiş. Itaru biraz tereddüt etse de, sonunda tanukinin hayatını bağışlayıp yoluna devam etmiş.