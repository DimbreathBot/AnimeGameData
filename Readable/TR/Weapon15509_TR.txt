
Yıldırımlarla çatırdayan bu yay, yoğun bir karanlığa batıp çıkmış olsa bile cilasını hâlâ koruyordu.
Uzak denizlerden bir felaket geldiği vakitlerde, bu yay muhteşem bir kılıç ustasının en sevdiği silahtı.

Bu kılıç ustası gençliğinde dağlar tepeler dolaşmıştı ve karşılaştığı büyük bir Tengu ile iddiaya girmişti.
Bahis olarak, Şogun tarafından verilen bir yay karşılığında kendi güçlü ve diri bedenini koymuştu.

İddianın ne olduğunu ise yalnızca sarhoş olduğu zamanlarda hatırlıyordu.
Ama şafak sökene kadar üç kez kazandı ve üç kez kaybetti, Tengu ile girdiği iddianın sonucu berabereydi.
Kötü haber, Tengu'nun hizmetkarı olacaktı. İyi haber ise eşi benzeri olmayan o yayı kazanmıştı.

"Dikkatli izle, Konbumaru. Gördüğün şey Tengu okçuluğudur. İzle de öğren!"
Ona bu saçma lakap takılmıştı ama sonuçta Tengu'nun okçuluk tekniğine şahitlik etti.
Bulutların içinde özgürce süzülüyor, yay kirişinin her hareketiyle bir başka yıldırım indiriyordu.
Bu, sınırı olmayan gerçek bir ölüm dansıydı. Vahşi, tahmin edilemez, zarif ve güzel bir dans.

Geçen onca yılın ardından artık bir hizmetkar değildi. Biraz okçuluk, biraz da kılıç tekniği öğrenmişti.
Sabırsız efendisi, onun için Şogunluğa bir tavsiye mektubu gönderdi.
Şogun'un emri altında geçirdiği yıllarda, dövüş sanatlarına olan kabiliyeti bir hayli gelişti. Pek çok dost ve düşman edindi.
Yeni yerler görme isteğini hâlâ dizginleyemiyordu. Hatta Tengu'nun güçlü yayı ile birlikte daha da korkusuz biri oldu.

"Bu sefer bir iddiaya girelim, ne dersin? Hımm. Pekala. Ben yayımı ortaya koyuyorum."
"Dünyadaki en güçlü yay üzerine bahse girerim ki buraya sağ salim döneceğim."
"Bunu şimdilik sana bırakıyorum. Eğer ben, Takamine, iddiayı kaybedersem yay sende kalabilir."
"Sonuçta, okçuluk tekniklerimin temellerini öğrendin. Bunu iyi kullanacağından şüphem yok."
"Ama ben kazanırsam..."

Felaket uzak denizlerden gelirken, samuray ve tapınak görevlisi bir iddiaya girdi.
Onun hiçlikten sağ salim dönebilmesi üzerine girdikleri iddianın kazananı, Şogun tarafından bahşedilen bu yayı alacaktı.

Kara zehir dünyadan gelip geçti, dünyaya tekrar barış geldi fakat kılıç ustası geri gelmedi.
Şogun tarafından bahşedilen yay, girdikleri büyük bahsin ödülü olarak tapınak görevlisine verildi.
Daha sonra, Kitsune Saiguu'nun artık dolaşamayacağı bu ormanda, buluşmak için sözleştikleri yerde,
hiçlikten tek başına dönen adam artık çok da genç olmayan tapınak görevlisine sendeleyerek yaklaştı ve sonunda buluştular.
Kurumuş kanın ve gözyaşlarının lekelediği donuk bakan gözleri, sonunda tekrar parlıyordu... Ama birazdan, güçle parlayan dikenli oklar o gözleri delip geçecekti.