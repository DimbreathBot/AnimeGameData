Terk edilmiş bir madenden geçti, havada yoğun bir duman ve toz vardı. Önden giden işçilere başka bir yerde dinlenmelerini söyledi ve elinde bir gaz lambasıyla kırık taşları kenara taşıdı. Nihayet çaresiz kanun kaçağı tarafından yıllar önce saklanan zehri buldu.
Dağlarda yaşayan bir münzeviyi ziyaret etti, dostça sohbet ettiler. Eski püskü bir kitaplığın köşesinde bir mektup olduğunu gördü ve bu münzevinin hayati bilgiler saklayan bir casus olduğunu anladı.
Kuzey Bankası'na elini kolunu sallayarak girip iş uzmanı olarak ekiplerine dahil oldu. Soruşturup didikleyerek fonlarını nereye aktardıklarını söylemelerini sağladı...
Yelan'ın dünyasında bu deneyimler artık rutin haline geldi.
Gizli isim listesi üzerinde çalışmaya devam ederken tehlikeli insanlarla sıkça karşı karşıya geliyor. Başarısızlığın ucunda ölüm riski bulunduğu için de kılık değiştirme becerilerini sürekli geliştirmesi gerekiyor.
Gözlük takan ve ihtiyatlı, gergin bir sesle konuşan acemi bir coğrafi araştırmacı olabiliyor.
En kaliteli ipekleri giyen ve her hareketinden zarafet akan bir mürekkep ustası olabiliyor.
Kusursuz giyinen ve tavırlarına dikkat eden, her bir sözüyle rakiplerini saf dışı bırakabilen bir yatırımcı da olabiliyor...
Çok farklı yüzlere sahip bir kadın.
Yelan, ihtiyaç durumunda dış görünüşü, silüeti ve sesi kendinden çok farklı ancak yine de sıradan biri olarak gizlenebiliyor.
Ve bu eşsiz deneyimler nedeniyle o kadar fazla kıyafet biriktirdi ki birçok gizli operasyon üssündeki dolabı doldurmaya yeter.
Çeşitli kıyafetler üzerine anlayışı ve takdiri o kadar gelişti ki moda gözü ve kıyafet kombinleme becerisi uzmanlarla yarışır seviyeye ulaştı.
Yanshang Çayevinin sahibi olarak Yelan'ın günleri hep meşgul geçiyor fakat buna rağmen durup dinlenecek ve bir el zar oyunu atacak vakti buluyor. Sahip olduğu tecrübe nedeniyle "Zar Ustası" ve "Zar Şeytanı" gibi unvanlar kazandı fakat bunlar takdirden mi verildi yoksa korkudan mı bilinmiyor.
Yelan kendi kılığında dolaşırken itibarı ve statüsü ona pek çok avantaj sağlar.
Sonuçta nereye giderse gitsin Yanshang Çayevinin pek muhterem sahibine saygıda kusur etmek aptallık olur.
Yüksek standartlarda ağırlanmak, aynı ölçüde nezaket göstermeyi gerektirir.
Fontaine'deki tatili için giydiği kıyafet de saygıdeğer bir konuk olarak statüsüne gayet uygun.
Bu gece elbisesini Yelan bizzat tasarladı ve yetenekli ancak tanınmayan terzilere diktirdi.
Zarafet ve verimliliğin, huzurlu bir dinlencenin ve acımasız bir hassasiyetin kusursuz birleşimi.
Pelerinin kumaşı, Beyaz İpek Mantoya benzer bir dokuya sahip olması ve Yelan'a tanıdık bir konfor sağlaması için bilhassa seçildi.
Etkileyici Bilezik de yeni bir görünüme kavuştu tabii. Gümüş Yıldız kabı ve soluk mavi cevheri, insanın ruh halini değiştiren bir "tatlı"ya dönüştü...
Gerek Epiclese Opera Salonunda nefes kesen bir performans izlerken gerekse Debord Otelde enfes bir ziyafete katılırken hiç eğreti durmayan bir kıyafet çıktı ortaya.
Yelan'ın Fontaine'deki tatili kesintiye uğramış olsa ve bu göz alıcı elbise, ışığıyla gözleri kamaştırmak için en kritik anı beklemek zorunda kalmış olsa da...
Bunun gibi beklenmedik maceralar adeta yuvarlanıp karanlık bir köşede duran zarları andırıyor.
Acı biberler, Adeptus Çayı ve güçlü kokteyller gibi ilginç sürprizler de onu bekliyor...
Tahmin edilemezlik insana en güzel anıları yaşatıyor muhakkak.