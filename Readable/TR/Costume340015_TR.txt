Olağanüstü yarı Adeptus yapısı sayesinde Ganyu'nun zorluklara direnme kapasitesi bir ölümlününkinden katbekat iyidir, bu yüzden tüm yılını Yuehai Konağı ve Sivil İşler Bakanlığının işlerini halletmek için geceyi gündüze katıp bir oraya bir buraya koşturarak geçirir. Bu süreçte haliyle takı takmak ve makyaj yapmak şöyle dursun, kıyafetine bile gereken özeni gösteremez.
Zamanla Ganyu'nun her günkü sıradan hali "meşgul" kelimesinden ayrılamaz hale geldi. Kısa süreli izin günlerinde bile çalıştığı için, Xianyun onun ayakta uyuyakalana dek mesai yaptığını düşünmeden edemiyor ve aniden geri dönüp yakınlardaki acil bir işe yetişmeye çalışmasından endişe ediyordu.
Xianyun bu durumu elbette fark etmişti ve uzun süredir bir önlem almayı düşünüyordu. Neyse ki Fener Şenliği yaklaşıyordu ve aklına kalbini güp güp attıran bir fikir geldi.
"Kıyafet değiştirmek ruh halini de değiştirebilir..."
Böylece Adeptus, yıllardır mühürlü tuttuğu makinasını depodan çıkardı ve arkadaşı Ping'in en iyi İpek Çiçeklerinden bazılarını ve evindeki kutsal bitkileri kullanarak yapılan boyaları bu makinada işleyerek kusursuz kalitede ve renkte birkaç kumaş ve saten dokudu. Saç tokaları ve kolyeler de Adeptus makinalarıyla aynı malzemeden yapılmıştı. Zarif ve hoş olmasının yanı sıra hafif bir kokuları da vardı.
Daha sonra Xianyun, kumaşı ve sateni Liyue Limanı'ndaki en iyi terzilerden birine götürdü, ancak zavallı terziyi epey korkutmuş oldu. Çünkü bu malzemeler o kadar pahalıydı ki biri değerleme yapacak olsa "Morayı eritip ipeğe dönüştürsen bile bundan daha pahalı olamaz." diye düşünürdü.
Terzinin verdiği tepki Xianyun'u memnun etti.
"Şahsımın öğrencisi Yuehai Konağı'nda uzun yıllar çalıştı. Oldukça itibar sahibi ve saygın biridir, böyle şık bir kıyafeti fazlasıyla hak ediyor."
Xianyun elbette Ganyu'ya bu hediyeyi verirken kumaşın ya da aksesuarların benzersiz özelliklerinden bahsetmedi. Yalnızca terzinin ustalığının kendisini memnun ettiğini söyledi.
Bununla beraber Ganyu, kıyafetin su gibi akan dokusundan ve ince işçiliğinden kıyafetin ne kadar değerli olduğunu ve ustasının bunun için ne kadar kafa patlatmış olabileceğini sezebiliyordu.
Böylece sıradan iş kıyafetlerini değiştirip Adeptus ve arkadaşlarıyla buluşmaya çıktığında ruh hali sessizce değişiverdi.
Yıldızlı berrak bir gökyüzü gibi, kokulu çiçeklerin olduğu huzurlu bir sahne gibi.
"Görevleri bir kenara bırakarak herkesle birlikte kaygılardan uzak bir Fener Şenliği geçirmek... İşte bu paha biçilmez bir deneyim."