O artigiano che stendi queste pergamene. Il mio nome è Nare Magan Sundjatta, 52º capo dei Nanatzcayan, erede di Mbande. Voglio essere come i miei predecessori Daurama, Nayoga e Sanhaj. Intesserò i testi antichi per creare un arazzo, e t'insegnerò le basi della forgiatura del Flogisto, così da evitarti inutili digressioni.

...

Capitolo V: Un'altra possibilità per le tecniche di forgiatura del Flogisto

Secondo il rotolo lasciato dalla nostra grande madre Sakkuk, le tecniche di forgiatura del Flogisto provengono dagli antichi draghi. A quell'epoca esisteva un metodo di forgiatura più meraviglioso e ben oltre l'immaginazione comune, che trasformava direttamente il Flogisto in materiali diversi.

Tale maestria fu osservata da Sakkuk, e la pioniera fondatrice Ixquieh ottenne il titolo di "Eroina della Fiamma forgiata" comprendendo appieno come fondere il Flogisto stesso. Costei non era un drago, ma non avendo avuto dei genitori in grado di darle un nome, decise di farsi chiamare con un nome draconico. Pertanto, in teoria, la maestria di quest'arte avanzata di forgiatura del Flogisto era alla portata degli umani.

Purtroppo i manoscritti di Ixquieh sono pochi e frammentari. Diede fuoco alla sua bottega, inclusi gli appunti sulla forgiatura, e si tolse la vita, obbligando anche suo fratello a fare lo stesso. Lo fecero per evitare di lasciarsi dietro un'eredità macchiata come quella di Och-Kan. In un certo senso, fu proprio lei a uccidere il suo stesso fratello, il primo capo di Teteocan. Non giudicherò questa scelta, poiché ogni generazione ha la propria etica. Tuttavia, la perdita di tale maestria perseguiterà i fabbri futuri.

Il tredicesimo capo, Hun Toh, che il fuoco benedica il suo nome, trascorse la sua intera vita a cercare di padroneggiare l'arte della forgiatura del Flogisto, ma non ci riuscì. Anch'io ci provai quand'ero più giovane, ma senza successo. A voi, fabbri delle generazioni future, posso solo dire: provate, ma non sprecate i vostri anni e le vostre forze. Perché forgiare una materia con il Flogisto è come costruire una casa in polvere di Granifrutti, tenendo conto di ogni singolo granello. Basta un passo falso per far crollare l'intera struttura. In base alla mia esperienza, con le nostre attuali limitazioni tecnologiche, gli umani ordinari non sono in grado di padroneggiare la forgiatura del Flogisto. Pertanto, vi consiglio di concentrare le vostre forze sull'impiego del Flogisto come materiale complementare per temperare i metalli e la giada, piuttosto che trattarlo come il substrato fondamentale della forgiatura.

Ma questo non vuol dire che siamo stati sconfitti, né che non sapremo superare i nostri antenati e gli antichi draghi. Ricordate: il Flogisto è solo uno strumento e, in quanto artigiani, sarà la vostra mano a guidarlo, non il contrario. Dopotutto, solo un artigiano (tu, un essere umano), può trasformare le idee e i concetti in realtà.

In realtà, molte idee documentate dell'epoca di Sakkuk sono già state realizzate, anche se nessun fabbro in questi secoli ha mai padroneggiato la tecnica della forgiatura del Flogisto stesso. Prendete, per esempio, i dischi dorati che conservano canzoni e melodie, le piattaforme sospese brevemente in aria dal Flogisto o i veicoli utilizzabili su ogni genere di terreno. Che portento! Le future generazioni di artigiani, che possano vivere in tempi di pace, potrebbero costruire queste tecniche per realizzare delle meraviglie al di là della nostra immaginazione. Questa è l'eredità di Nanatzcayan: una "benedizione" nata da mani mortali, non da dèi o da maestri.

...