Bu, "sönmeyen ateşi" bulmak için çok uzaklara yolculuk eden küçük bir cadının hikayesidir.
Hikaye, genç bir cadının "Cadılık Sertifikası Ve Final İmtihanı"nı gerçekleştirdiği büyülü kıtanın uzak batısında başlar. Geleneklere göre, kişi ancak bu imtihanı geçtiğinde gerçek bir cadı olabilir.
İmtihanda kura çekilmesi gerekiyordu ve sonuçlar rastgele belirlendiği için sık sık kazalar yaşanıyordu. Fakat büyülü kıta, geleneklerine sıkı sıkıya bağlı olduğundan en kadim zamanlardan bu yana imtihanların çekiliş kurallarına bağlı kalmışlardır.
Dış dünyada "Morphy Kanunu" olarak bilinen bir kanun vardır. Böyle yazılıyor, değil mi? Her neyse... Bu kanun, gerçekleşmesinden korktuğun kötü şeylerin muhtemelen gerçekleşeceği anlamına gelir. Bu nedenle küçük cadı aslında hiç de sürpriz olmayan sürpriz bir darbe aldı!
Küçük cadılara verilen bazı görevler oldukça basitti: Maddi dünyanın nihai cevabı olan Felsefe Taşını sentezlemek, paralel evrene giden bir yol bulmak ya kadim çağlarda yaşanan büyük ve büyülü bir savaşta kaybolmuş bir büyü kitabını bulmak gibi şeyler...
Fakat çekilişte ana kahramanımıza son derece zor bir görev çıktı. "Sönmeyen ateşi" bulup geri getirmesi gerekecekti. Acaba saygıdeğer öğretmeninin bu konuya dair bir fikri olabilir miydi?
Küçük cadının öğretmeni, arkadaşlarıyla birlikte çay içip hoş vakit geçirirken öğrencisini teselli etti. "Senin kaderinde çok büyük bir cadı olmak var, sana çıkan konunun diğerlerinden daha zor olmasının sebebi de bu olsa gerek. En ilginç gizemler çözülmemiş olanlar değil midir zaten?"
"Gerçekten mi?"
"Tabii ki. Geri döndüğünde seni şu ankinden bile daha güzel bir çay saatiyle karşılayacağım!"
Öğretmenin arkadaşları onun kulağına şu sözleri fısıldadı: "Sence de biraz abartmadın mı? Bunu sırf gerçek bir sınav sorusu bulmakla uğraşmak istemediğin için uydurduğun çok belli. Dediğin şey gerçekten var olsaydı zaten şimdiye kadar sonsuz devinim makinalarına sahip olmaz mıydık? Keşke başka bir şey bulsaydın. Mesela Birleşik Elektrozayıf Kuramını baz alarak Büyük Birleşik Kuramı ispatlamasını isteyebilirdin."
"Sen hiç merak etme! Yalandan kim ölmüş?" dedi öğretmen yüzsüz bir tavırla. "Hem ben yalan söylemedim ki. 'Sönmeyen ateşin' var olduğunu biliyorum. O parlayan yıldız... Hım. Onu en son ne zaman gördüm acaba? Sanırım unutmuşum."
Öğretmen, öğrencisine dönüp şöyle dedi: "Öhöm! Senin imtihanın epey zorlayıcı olduğu için sana normal tamamlama süresinin üç katı kadar zaman veriyorum! Hehe, hadi bakalım, göreyim seni!"