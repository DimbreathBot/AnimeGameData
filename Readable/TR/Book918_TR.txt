Uzun tüylü kedi arp müziği eşliğinde giriş yaptı.
"Seni küçük yaramaz, arabadan iner inmez nereye kayboldun bakayım? Demek kendine bakım yapıyordun!" Efendi kedisine fırça atarken bile gururlu bir ifadeye sahipti.
Uzun tüylerinden sarkan beyaz saten, bir bahar günü yağmış kar gibi saf beyaz Sesilya çiçekleriyle doluydu.
Kediler hep birlikte alkışlamaya başladılar.
"Çok güzel olmuş..."
Perroux farkına bile varmadan bıçağını ve çatalını bıraktı.
Kediler perdeleri kaldırdı.
Tekir kedi papyon ve silindir şapka takmıştı, ayrıca bıyıkları ve kulaklarının üzerindeki tüyler düzgünce kesilmişti. Bir şövalyenin vakur adımlarıyla müstakbel eşine doğru yürüdü.
Arkasındaki dövmeli kedi, taşıdığı çantayı silkeleyerek açtı. Çantanın içinde kedi çifti için gönderilmiş hediyeler vardı.
Renkli ip yumakları, bastırınca ciyaklayan oyuncak fareler, serçe şeklinde bir balon ve uzun zaman önce alınmış, çok uzak bir ulustaki bir kedi tapınağına giden tekne biletleri...

"DURUN!"
Yukarıdan kedilerin eğlencesini bölen soğuk ve sert bir ses duyuldu.
Efendi hafif ayılmıştı ve sallanarak ayağa kalktı. Parmağıyla tekire işaret etti.
"Bu serseri... Sürekli penceremin pervazında yatan sokak kedisi değil mi? Seni tanıyorum, içeriye pis pis bakardın, niyetinin iyi olmadığı ortadaydı...
Davetiyede değerli ve egzotik bir kediden bahsetmiyor muydu? Leydi von Frigga nerede?
Bu kedi oyuncakları... Hey, bunlar benim evimden değil mi? Ne zaman çaldınız? Tüm bu ipek ve şaraplar... Onlar da çalıntı, değil mi?"
"Babacığım, lütfen sinirlenmeyin..." Uzun tüylü kedi hemen suratını astı.
"Evet Babacığım, ona iyi bakacağım..." dedi tekir alay eder gibi.
"Babacığım" kelimesini iki defa duyan Efendi sinirlendi.
"Sen kapat o pis çeneni!
Hangi pis soydan geldiği belli olmayan bir sokak kedisi nasıl olur da benim uzun tüylümle evlenmeye layık olduğunu düşünebilir?
Ve sen, alçak herif... Kendini Leydi von Frigga'nın arabacısı olarak tanıttın bir de...
Demek bu başıboş sokak kedilerinin çevirdiği dolaplara yardım edersin, ha? Bakalım bu maskenin altından kim çıkacak..."
Efendi, Perroux'ya doğru yürüdü, maskesini çekip çıkarmak üzereydi.
Perroux'nun vücudundaki tüm kan sanki güçlü bir mıknatıs tarafından çekilmişti.
"Koş, koş!" Kulağında bir sürü ses yankılandı ve kalbi davul gibi çarpmaya başladı fakat ayakları tutulmuş gibiydi, bir adım dahi atamıyordu.
"Bitti, buraya kadar!" Perroux çaresizce gözlerini kapattı ancak o anda yanaklarının çevresinde titreyen tüylere benzeyen bir şey gördü.
Olamaz! Yanaklarında kar beyazı bıyıklar çıkmıştı ama bunlar yaşlı adam bıyığı değil, kedi bıyığıydı.
Kulaklarını kıpırdatınca sivri olduklarını ve hızlıca hareket ettirebildiğini fark etti. İstemsizce sırtını kabartarak "Miyaav" sesi çıkardı.
Efendiye tam yakalanmak üzereyken hızlıca masanın altından kaçtı.