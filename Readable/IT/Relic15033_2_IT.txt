
Molti secoli prima che le Mille Acque confluissero, in una tribù effimera come le alghe sospinte dalle onde, una gentile brezza notturna accarezzò il languido chiarore della luna.
Un giovane, ancora ignaro delle leggi del Dio re e dell'imperscrutabile sentiero tracciato dal cielo, adornò l'orecchio della fanciulla con l'ala di una farfalla.
Nelle tradizioni di quel remoto popolo, le farfalle che danzavano nell'aria erano la guida delle anime, e rappresentavano una promessa di unione eterna che solo la morte poteva spezzare.
Il guerriero, che non era ancora divenuto un musicista, credeva fermamente che i giorni a venire sarebbero stati infiniti come i giorni che furono, simili a una vorticosa danza in equilibrio su quel singolo istante...

Tuttavia, le correnti del destino scorrevano ineluttabili verso dolore e sofferenza, e gli effimeri desideri dei giorni che furono perirono tra urla di sangue e fuoco.
Quando le loro strade si incrociarono di nuovo, fu in una città dall'altra parte del mondo, dopo che le tribù un tempo in guerra si erano unite in un'unica grande comunità.
Il giovane musicista giunse in vesti da viandante, e nel torneo sconfisse un gran numero di rinomati eroi, la cui fama sarebbe stata cantata per intere generazioni.
Infine, in quanto nuovo campione, gli fu concessa un'udienza col Re. Seguitò dunque ad esporre ideali di armonia e gloria, al fine di domare per sempre le fiamme della guerra e l'ardente desiderio di vendetta.

Nemmeno il più saggio tra i musicisti avrebbe mai immaginato che, una volta rivelata la sua identità, sarebbe stato accolto con lame scintillanti come Lagoluce.
Dopo che quel corpo artificiale venne ridotto a brandelli, l'ultima cosa che il musicista sentì mentre recuperava i sensi furono le parole che ella gli sussurrò stringendolo tra le sue braccia...

"...████, ████ mio... Non devi più sforzarti a dire ciò che non vuoi.
Lo so, è tutta colpa di quel dannato Usurpatore, che ha profanato la tua anima e ti ha rinchiuso in una prigione di roccia.
Non temere, ████ mio... Io non ho mai scordato il nostro giuramento, nemmeno per un istante.
Qualunque sia il costo, ti salverò dalle gelide catene della tua prigionia eterna.
E, quando finalmente gioiremo nell'abbraccio della Regina delle Mille Acque, potremo dire per sempre addio a ogni amarezza e tribolazione.
Quando questa pallida farfalla spiccherà il volo e riprenderà la sua danza, guiderà le nostre anime fino alle più remote sponde delle Mille Acque."