La monarca di questo regno era una bellissima principessa dalla pelle candida come la neve. Proprio come la luna, aveva la pelle più splendente, gli occhi più puri e l'anima più gentile di tutti. I suoi sudditi le erano fedeli e la chiamavano la principessa delle nevi.
La principessa delle nevi governava il suo regno con gentilezza e dolcezza. Sapeva sempre cosa fosse meglio per il suo popolo. Sotto la sua guida, gli abitanti della Foresta del chiaro di luna non conobbero mai la minaccia della Madre della notte, e le creature nascoste nell'oscurità non osavano mettere piede nella foresta.
Tuttavia, la principessa doveva fare i conti con i propri problemi. La luna argentata nella notte le sembrava un piccolo spiraglio da cui filtrava la luce e credeva che seguendo tale luce fino alla sua origine si sarebbe quasi potuto vedere il mondo celato dall'altro lato. Come qualsiasi altra persona, la principessa delle nevi sedeva spesso sulla panca di pietra di fronte al suo palazzo, immaginandosi un mondo al di là della luce lunare.
"Riuscirò un giorno a guidare il mio popolo fin là?", pensava tra sé e sé la principessa.
"Sì."
Non si era aspettata una risposta.
La principessa si voltò e vide un giovane principe.