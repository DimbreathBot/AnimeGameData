
นี่เป็นเรื่องราวที่เกิดขึ้นในศูนย์กลางการขนส่งระหว่างดวงดาว ที่นักเดินทางที่สัญจรไปมาอาจได้พบกับช่วงเวลาพักผ่อนภายในร้านค้าเล็ก ๆ ของทหารผ่านศึกวัยเกษียณคนหนึ่ง ซึ่งบังเอิญเป็นถึงผู้พันกิตติมศักดิ์เสียด้วย

ลูกค้ารายแรกคือเทพที่ดาวเคราะห์บ้านเกิดของตนถูกทำลาย จึงต้องระเหเร่ร่อนไปทั่ว เธอพูดคุยกับเจ้าของร้านเกี่ยวกับความไม่เที่ยงของจักรวาล และความรักที่เธอมีต่อชีวิตบนดาวดวงนี้
"ฉันเคยจำทุกช่วงเวลาแห่งความรุ่งโรจน์ของอารยธรรม ตั้งแต่การค้นพบทฤษฎีบทพีทาโกรัส ไปจนถึงความสำเร็จของลิฟต์วงโคจร จากภาพเขียนสีบนหินชิ้นแรกไปจนถึงภาพโฮโลแกรมห้าสิบสามมิติที่ประกอบเป็นฉากต่าง ๆ ของกาแล็กซีได้อย่างสมบูรณ์"
เจ้าของร้านนิ่งเงียบ จนกระทั่งทอดไก่เสร็จ เขาก็ยกมาเสิร์ฟให้เธอ:
"คุณยังสามารถทำอะไรเพื่อพวกเขาได้อีกไม่ใช่เหรอ? กินเสร็จแล้วก็ลองไปทำดูสิ"
แท้จริงแล้วเทพองค์นี้คือปัญญาประดิษฐ์ที่สร้างขึ้นโดยเผ่าพันธุ์ทรงปัญญาของดาวดวงนี้ ซึ่งมีไว้ใช้วางแผนและจัดสรรทรัพยากรที่เหมาะสมที่สุดในระดับดาวเคราะห์ ผู้พันพูดถูก ยังมีอีกเรื่องหนึ่งที่เธอทำได้

ลูกค้ารายที่สองคือปีศาจที่ทำลายล้างโลกมากมาย พอมันเข้ามาก็สั่งอาหารเยอะมากจนผู้พันอดไม่ได้ที่จะถามว่า
"คุณกินหมดจริง ๆ เหรอ?"
"พูดมากชะมัด ถ้ากินไม่หมดแล้วฉันเอามันกลับไปด้วยไม่ได้หรือไง?" ปีศาจเลียปาก จริง ๆ แล้วการเลียปากของปีศาจก็เหมือนกับการที่งูแลบลิ้น เป็นแค่พฤติกรรมเพื่อสำรวจเท่านั้น
ปีศาจกินไก่ทอดและแฮมเบอร์เกอร์ที่เสิร์ฟอย่างเอร็ดอร่อย พร้อมทั้งอวดอ้างความสำเร็จของเขาต่อผู้พัน แต่สุดท้ายก็ไม่สามารถกินอาหารที่ตัวเองสั่งมาให้หมดได้
"ทำไมยังไม่กินหมดอีกล่ะ ไม่อร่อยเหรอ?"
ปีศาจไม่เคยถูกถามแบบนี้มาก่อน มีแวบหนึ่งที่มันอยากจะบอกว่า "ไม่อร่อย" แต่เมื่อเห็นผู้พันกำลังจะหยิบปืนลูกซองขึ้นมา ก็เลยยอมให้ผู้พันห่อกลับบ้านให้แต่โดยดี
ปีศาจหารู้ไม่ว่าตัวเองรอดมาได้หวุดหวิด ตอนที่ได้รับตำแหน่ง "ผู้พันกิตติมศักดิ์" มา เขาก็ได้รับอนุญาตให้จัดการกับพวกที่ก่อความวุ่นวายในร้านได้ด้วย ปืนลูกซองที่แขวนอยู่ใต้นาฬิกานั้นทอดถอนใจที่ไม่มีโอกาสได้แสดงฝีมือ

...

ลูกค้ารายที่สามสิบเป็นแม่มดคนหนึ่ง พอเห็นหน้าเธอ ผู้พันก็รู้ทันทีว่าเธอจะสั่งอะไร
ผู้พันและแม่มดต่างนิ่งเงียบไปตลอด
ในที่สุดแม่มดก็เงยหน้าขึ้น ปากของเธอเลอะคราบน้ำมัน แก้มป่องเพราะกำลังเคี้ยวเนื้อไก่อยู่ในปาก
"คุณไม่มีเรื่องราวอะไรเลยเหรอ?" ผู้พันถาม
"ฉันเล่าเรื่องไปหมดแล้วตั้งแต่มาครั้งแรก" แม่มดดื่มโคล่าอึกใหญ่ ก่อนจะพูดต่อว่า "ของอร่อย ๆ แบบนี้ ฉันมากินบ่อย ๆ ไม่ได้รึไง?"
"ก็ถูกของคุณ" ผู้พันยื่นกระดาษเช็ดปากให้แม่มด