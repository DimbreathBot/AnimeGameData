-Tanrıyı Karşılamak-
Liyue'deki tüm kutlamalar, törenler ve gelenekler arasında en çarpıcı olanı, tanrılar için düzenlenen "Zuhur Ayini" törenidir.
Bu ayin sırasında çağlardır Liyue'nin ilahı ve muhafızı olan Toprak Hükümdarı, ölümlüler diyarına bizzat teşrif eder, kutsal açıklamalarını yaparak insanlara bu açıklamalardaki bilgelikten şaşmamalarını öğütler. Böylece olması gereken her şey kaosa sürüklenmek yerine, koyulmuş kurallara uygun şekilde yapılabilecektir.
Liyue'nin en eski ve gösterişsiz dönemlerinde, Liyue'deki ilk çiftçiler, Toprak Hükümdarı geldiğinde onu karşılayacak ve ayrılırken uğurlayacak toplum temsilcileri seçerdi.
Önce pek çok adak sunup dualar ederler, ardından sonraki yıl için beklenen iş gücünü insanlara açıklamadan önce saygıyla tanrılarının kutsal öngörülerini dinlerlerdi. Böylece kendilerine kılavuzluk edilen ölümlüler, refaha giden yolda önlerine çıkan engelleri aşabilirlerdi. Toprak Hükümdarı'nın nüfuzu da güçlü ve sarsılmaz kalmaya devam ederdi.
Liyue Limanı, Hükümdarlar Savaşı'nın ardından barış tekrar sağlandığında, Yedi Yıldız döneminde zenginleşmeye başladı. Hükümet, Liyue'de gerçekleşen tüm ticaretlerin temsilciliğini yapıyordu. Aynı zamanda ölümlüler ile tanrıları arasında aracılık görevini üstlenerek, Toprak Hükümdarı ile kurulan iletişimin sorumluluğunu alıyor, kutsal öngörülerini halka basit ve anlaşılır şekilde açıklıyor, gelecek yıla ait resmi politikayı yayınlıyordu.
Zuhur Ayinine ev sahipliği yapmakla görevlendirilen meşhur kişi, doğal olarak sadece Yedi Yıldızdan seçilebilir ve o kişiden başka kimse gidişata müdahale etme iznine sahip değildir.
Liyue Limanı'ndaki çoğu tüccar için Rex Lapis'in kutsal öngörüleri, dağlardaki madenlerden çıkarılan mineral ve metallerden çok daha kıymetlidir.
Dolayısıyla tüccarlar, Rex Lapis'in teşrif ettiği gün evden ne kadar uzakta olurlarsa olsunlar, Toprak Hükümdarı'nın rehberliğinden faydalanmak ve gelecek yılın kısmetini koruma altına almak için bizzat geri dönmeye çalışır ya da en azından temsili olarak birini gönderirler.
Ülkenin yağmur ormanlarındaki deliye dönmüş bilgeleri, elde edilmesi zor bilgeliği ararken dünyevi her şeyden vazgeçtikleri için sinir krizleri geçiriyor ama kıtanın sarp kayalıklarında yaşayan insanlar ise tanrılarının cömert rehberliğini dünyevi zevklere, yani refaha giden bir araç olarak kabul etmeye alışkın.
Öyle görünüyor ki Yediler, ölümlüler diyarının Hükümdarları olarak omuz omuza dursalar da yollarının ayrıldığı, hatta birbirlerine tamamen zıt düştükleri noktalar da var.