
Si dice che i Guardamonti provenienti dalla sorgente lasciassero questi cimeli simili a piume sui sentieri che seguivano.
In questo modo, potevano segnare il loro passaggio e far sapere a chi sarebbe venuto dopo che qualcuno aveva già percorso quella strada.
Oggi questi cimeli si trovano in angoli remoti e isolati dell'antica città ricoperta di cenere.
E nessuno avrebbe più percorso quelle strade, proprio come speravano coloro che lasciavano questi cimeli.

I Guardamonti avevano calpestato ogni roccia solida e ogni foglia caduta nelle foreste montuose.
Non si erano mai fermati, avevano percorso e conoscevano a menadito ogni angolo di Natlan.
Quando arrivavano da lontano viaggiatori ed esploratori, spesso si offrivano con entusiasmo di far loro da guida.
Per loro, quei paesaggi meravigliosi non erano che dei vecchi amici d'infanzia.
Poi, un giorno, la marea nera oscurò i cieli lontani, e tutto ciò che una volta era familiare svanì nel nulla.

Lì dove i bambini giocavano, ora non rimanevano che ossa e cenere.
Lì dove i membri delle tribù un tempo andavano a mondarsi della stanchezza dopo un'intensa giornata di lavoro, ora non rimaneva che sangue e fango.
Ma l'ultimo Guardamonti non aveva tempo di piangere: aveva ben altro da fare.
Doveva intraprendere nuovamente quel cammino a lui non più familiare, e riprendere possesso della sua casa.

Si diceva che un tesoro d'incommensurabile potenza giacesse nel cuore della marea nera, nell'antica città dove dimorava un empio drago.
Era come un turbine dorato capace d'invertire il flusso del tempo, incenerendo l'agonia del presente e riportando indietro lo sfavillante passato.
Come aggrappandosi a un'ultima ancora di salvezza, il Guardamonti veterano decise che quella sarebbe stata la sua ultima fermata.
Anche se si sarebbe rivelata l'ennesima trappola preparata da qualche cinico spettatore.