
La circolazione del denaro traccia le arterie del mondo intero.
Un'infinità di vite scorre tra maree di sangue, fino a esserne travolta e inghiottita.
Il tutto, ovviamente, andrebbe incluso tra i conseguimenti dell'uomo.
I numeri e la matematica sono nati per contare il denaro,
e hanno permesso di documentare i debiti, nonché di creare leggi per disciplinare il trasferimento di ricchezze.

L'umanità avrebbe dovuto essere padrona del denaro, non diventarne schiava.
E il cuore dell'oro avrebbe dovuto pulsare per il bene della razza umana.
Nessuno può davvero possedere il denaro, questo è un dato di fatto.
Esso è stato affidato solo temporaneamente alle mani dell'uomo,
affinché potesse scorrere tra i vari angoli del mondo fino alla fine dei tempi.

C'è stata una persona che faceva fatica a comprendere questo concetto.
Che tale "angolo del mondo" potesse essere scelto e definito con precisione.
Quella stessa persona trovava anche impossibile accettare
che il grande traguardo che sarebbe dovuto appartenere all'umanità
fosse stato proposto e vincolato da quella fantomatica "divinità".
Pertanto, l'intero sistema andava ripensato da cima a fondo.
Se il dio di una terra lontana si era appropriato del cuore del denaro,
significa che aveva la facoltà di rendere schiavo chiunque in qualsiasi momento.
Per quanto appropriarsi del cuore dell'oro potesse rivelarsi impossibile,
il controllo sul denaro andava distribuito equamente tra ogni singolo individuo.

"Forse le parole non bastano a chiarire il concetto, quindi permettetemi di darvi una dimostrazione pratica.
Per prima cosa, creeremo una nuova valuta che ci permetta di non dipendere più dai Mora.
Dovrà trattarsi di una microeconomia isolata dal resto del mondo, all'interno di un'area ben delimitata.
Ho già individuato una nazione racchiusa all'interno di un'altra nazione, un luogo dove l'interferenza degli dèi è decisamente trascurabile.
Infiltrarsi al suo interno non dovrebbe richiedere molto tempo.

Come si chiamerà la nuova valuta, dite? Mmh, i nomi non sono mai stati il mio forte, in realtà... Ah, ecco, ho trovato!
Per onorare il credito che mi avete concesso per condurre questo esperimento, li chiamerò 'Coupon di credito'."

Il supervisore fatto di meccanismi di precisione rimbomba mentre osserva il flusso monetario che scorre nella piccola nazione,
registrando senza sosta ogni singolo movimento pecuniario, i risparmi e le spese di ogni individuo,
i cambi di valore e il numero di volte in cui ciascuna unità di denaro circola in un dato arco temporale.
L'unica legge esistente è la legge privata dell'accumulazione, e le uniche sanzioni sono la povertà o la morte.
Diventare un redditiere per ottenere potere e controllo, o essere soggiogati da quel potere per lavorare fino allo sfinimento. Delle regole eque e sempre valide.

In questo modo, l'umanità potrà essere alla pari degli dèi in virtù delle loro ambizioni e ricchezze intrinseche.
E chi non riuscirà a prevalere, verrà inghiottito dalle impetuose correnti del mondo mortale.
Gli dèi non potranno più intervenire per mascherare il potere della ricchezza dinanzi ai poveri,
né la ricchezza degli dèi discenderà per salvare la dignità dei poveri calpestati dai ricchi.