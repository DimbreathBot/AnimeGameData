A Souka, "l'eroina risoluta, la cui penna è la sua spada",
Ti piace il tuo nuovo titolo, Souka? È stato coniato dai nuovi assunti di Aratani.
Sai, tutti ne hanno sentito parlare: una scrittrice esperta che attraversa le onde infide e si avventura nelle foreste pluviali di una terra straniera per vivere con gli amici mostri che ha conosciuto.
C'è chi pensa addirittura che tu sia una scrittrice di vecchio stampo, con standard così elevati riguardo al materiale d'ispirazione da essere molto ben disposta ad affrontare grandi pericoli, se questo ti porta a scrivere la miglior opera possibile.
Qualcuno è del parere che tu sia una di quelle persone capaci di dire cose come: "La sola penna non è sufficiente per scrivere una storia degna di essere acclamata", e credono che tu abbia affrontato e vinto dei mostri solo per trovare qualcuno dal temperamento pacato con cui stringere amicizia; un processo che, alla fine, ha portato alla nascita dei tuoi manoscritti.
Ovviamente, il titolo di "eroina" è celebrato da tutti quanti. In fondo, per alcuni dei nostri autori di light novel, specie quelli che si rinchiudono in casa a scrivere per due settimane di fila, viaggiare in un paese straniero solo per trovare materiale è un'impresa davvero lodevole.
Anche se queste cose non hanno molto a che fare con la tematica della domesticazione ferina, con qualche aggiustamento qua e là possono ancora essere sfruttate come materiale da usare in futuro.
E ora, arriviamo al punto cruciale. Il manoscritto che mi hai inviato era davvero notevole: i dettagli erano scritti molto bene, così come le motivazioni emotive. Posso dire che hai fatto un sacco di progressi.
Forse potresti sfruttare questo momento di ispirazione e cambiare il trenta per cento dei tuoi testi precedenti per uniformare lo stile?
Dopotutto, hai detto che il personaggio d'accompagnamento precedente non era nulla di che, e che volevi cambiarne la descrizione principale prendendo ispirazione da quella di Tifone. Credo che sia un'idea fattibile.
Di solito non si comincia quasi mai con i personaggi di Electro. Solo poche light novel utilizzano questa impostazione, a eccezione di quella vecchia moda sulla "reincarnazione", direi.
Tenendo in considerazione gli effetti visivi, nelle light novel si tende a usare l'oro, il bianco o il rosso, mentre i personaggi in viola sono abbastanza rari, quindi un personaggio del genere dovrebbe essere messo in risalto. Sarà l'opportunità per creare nuove illustrazioni, questo è sicuro.
Certo, va da sé che il viola ha... una speciale affinità con i lettori di Inazuma. Credo che, riflettendoci su per un momento, capirai ciò di cui parlo.
Quindi, vorrei che ti prendessi un po' più cura di Tifone, in questo periodo, e che osservassi le sue abitudini.
Hai detto che eri alla ricerca di nuovi sapori con i quali perfezionare le Gelatine meravigliose. Assieme a questa lettera ti ho spedito alcune specialità regionali di Inazuma basandomi sulla mia personale comprensione di Tifone. Combinandole con le Gelatine, credo che ciò che riuscirai a preparare gli piacerà parecchio.
Oh, e cerca di non mangiartele tutte prima, d'accordo?
Attendo con impazienza di ricevere il tuo prossimo manoscritto!
