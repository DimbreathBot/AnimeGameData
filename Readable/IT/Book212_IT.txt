Intermezzo

Si dice che in passato, prima che i mortali fragili e dalla vita breve giungessero dal mare a queste terre, Inazuma appartenesse ai tanuki.
Pigri e capricciosi di natura, i tanuki non si preoccupavano mai del domani, né quando si coricavano portavano con sé le preoccupazioni per il giorno dopo. In quel periodo, la terra di Inazuma era un paradiso accogliente per i tanuki e ogni giorno era una festa ricca di gioie.

O almeno così dicono i tanuki anziani.

In seguito, arrivarono dal mare le kitsune, portando i tanuki a una grande guerra che durò dapprima per 800 anni e poi per altri 800, con grandi perdite per entrambe le fazioni fino a quando l'unica opzione rimasta fu negoziare una pace. I tanuki sono creature ostinate, e ancora oggi non ammettono di essere stati sconfitti, ma rimane il fatto che dovettero cedere l'immane Sakura del tuono alle kitsune.

Ma le kitsune sono a loro volta creature astute e scaltre, e parimenti abili nell'arte del mutare forma. Si narra che in quella grande guerra, come conseguenza del costante mutare d'aspetto, molte povere anime finirono per perdere del tutto l'orientamento, incapaci così di tenere traccia di chi fosse chi, e che finirono per dimenticare anche chi fossero loro stesse, cosa erano e da che parte sarebbero dovute stare.

Fu così che nacquero gli sventurati mortali. Il prodotto di youkai smarriti.

Vagai per le strade e le viuzze tortuose, rimuginando sulle storie conservate a lungo dal clan dei tanuki.
Alla fine, non riuscii a trovare un ristorante che fosse ancora aperto.

"Immagino sia ora di tornare a casa."
Con questo pensiero, mi rimisi in piedi e mi stiracchiai di fronte alla bancarella di soba di zio kitsune.

Proprio allora, da dietro mi giunse un odore familiare...