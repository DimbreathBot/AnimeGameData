
Si dice che il primo dei Forgialuce provenisse da una gelida città nel profondo Nord. Egli sfoggiava l'emblema dell'Usignolo, marchio della sua stirpe illustre.
Assoldati inizialmente come spie, i membri della sua famiglia vennero elevati al rango nobiliare dallo Tsar d'Inverno.
Fu così che quell'uomo dalle umili origini mise piede nel palazzo reale, mescolandosi tra i dignitari fatati della corte.
Quando la nazione fu travolta dalla calamità, le aree di frontiera, considerate un fulcro di grandi speranze nell'epoca dei pionieri, si ritrovarono private della protezione degli dèi.
Nell'ora più buia di Nod-Krai, giunse dal Nord un cavaliere solitario in un'armatura d'argento nero.
La dama della luna nuova, come se ne avesse previsto l'arrivo, illuminò un faro per disperdere le tenebre.

Alla vigilia della loro partenza per le Isole di Lempo, a sud, venne tenuto un grande banchetto in onore dei guerrieri nella grande sala dell'idromele.
Tra i presenti, il più appariscente era senza dubbio un giovane guerriero con indosso un elmo nero, adornato con una nappa, che impugnava saldamente un'arma inastata.
Tra i Ratnik dell'epoca, erano pochissimi coloro che ancora indossavano armature tanto scomode e arcaiche,
ma esse costituivano un simbolo della loro stirpe, e li identificavano come i discendenti di quei guerrieri che combatterono al fianco del Forgialuce per scacciare la marea nera.
Sebbene non avessero feudi né titoli nobiliari, essi continuavano a rispettare il giuramento dei loro antenati.
Erano certi che, da qualche parte là fuori, il Signore di tutte le fate e antico protettore di Snezhnaya vegliasse ancora su di loro.

Nella tundra lorda e melmosa, il giovane guerriero, anch'egli ricoperto del sangue degli eroi, s'inginocchiò tra i corpi esanimi dei suoi compagni.
Il sacrificio era sempre stato il destino e l'onore di ogni Ratnik; ma, se ciò fosse servito a salvare anche solo un'anima in più, il loro dovere si sarebbe compiuto.
Così, come i suoi antenati, il giovane elevò una preghiera a un dio antico che nessuno ricordava più, nonché agli Knez sui quali egli aveva dominato.

Forse scosso dal suono del corno, o attratto dall'ormai dimenticato richiamo del sangue, o magari per un puro e semplice atto di noia...
Da qualche parte là fuori, come in risposta alle sue invocazioni, un antico fantasma da tempo dormiente si era ridestato.
Quella spettrale fiamma blu, menzionata dalle leggende, sarebbe arsa fulgidamente ancora una volta su nuovi campi di battaglia...