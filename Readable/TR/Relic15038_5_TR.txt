
Kadim insanların bedenlerini kullanarak kara dalgaya engel oldukları, süzülen kara parçası ve sonsuz gecenin yollarının hâlâ ayrı olduğu zamanlarda
insanlık tarihinde asla adı geçmeyen pek çok hikaye yaşandı.

Cesur ve bilge Chaac'ın, hep yanan çırayı Alev Çalan Bilge'den aldığını
ve bu çırayı kabilesinin diğer üyeleriyle paylaşıp ateşin sırlarını, bunu öğrenmek isteyenlere anlattığını herkes bilir.
Uzun yıllar süren kaosa ve cehalete veda ettikten sonra yaban bozkırlarında medeniyetin tohumları tekrar filizlendi,
ancak devasa duvarlarının ardındaki bu kudretli kanatlılar kader çarkının dönmeye başladığının henüz farkında değillerdi.

Efsaneye göre süzülen kara parçasının sakinliğinde yaşayan büyük Bilge ölümlü dünyadaki tüm soruların cevabına hakimdi,
ancak onun bile yanıt bulamadığı iki konu vardı, yaşamın sonu ve ölülerin eve dönüş yolu.
Belki de gece diyarının tanrıları yer altı dünyasına hükmediyordu çünkü onlar kadim zamanlarda Bilgenin en büyük düşmanlarıydı
ya da belki de sönmeyen ateş, yeryüzünün kökleriyle birleşirse uzun zamandır kurduğu planı çökecekti.

Artık kadim ateşin gücüne hakim olan korkusuz Chaac ve yoldaşları sonunda o hiddetli, zalim ejderhayı yenip ilk kabileyi kurdular.
Ancak kadim kahramanlar bile sonsuz zamanın hükmünden kaçamadılar ve böylece yoldaşları bir bir ona veda ettiler.
Sonunda geriye yalnızca, sayısız savaş görmüş geçirmiş Chaac kaldı. Kabilesi dağılmıştı ve artık kimse onun destanını dillendirmiyordu.
Ancak en karanlık gecelerde, sanki yüreğinde sönmekte olan o alevi tekrar harlamak istercesine uzak diyardan gelen bir çağrıyı işitiyordu.
Hayatının son gecesinde ilk alevi yakmak üzere yüksek bir dağa tırmandı. Eski yoldaşlarıyla tekrar bir araya gelme umuduyla bağırdı.
Gece diyarının tanrısı yanıtladı onu. O gece, o topraklardaki tüm insanlar başka bir diyardan gelen sesleri duymuş gibiydi.
Bir annenin iç ısıtan ninnisi miydi bu, yoksa eski dostların fısıltıları mı? Esasında bu, Gece Krallığı'nın ilk Wayob'un doğuşuyla gelen çığlıklarıydı.