Numero: B-CL-13097
Ordine del giorno: neutralizzazione degli insediamenti umani
Partecipanti:
CL-01 "Il Valoroso" Aj Nimalaj Chuq'ab Hun
CL-02 "Dama di Giada" Ix Je'lal K'ua'l Ka'
CL-03 "Tessitrice di segreti" Ix Kemonel Jasjatem Oox
CL-05 "Elargitore di acque amare" Aj K'astajibal Cha'ama' Ho'o
CL-07 "Pioggia tossica sulle foreste sconfinate" Aj Chojojik Kamikabal U'uk
CL-08 "Sacerdotessa delle candele floreali e delle piume celesti" Ix Ajkotz'i'j Iq'ismal Waxak
CL-09 "Cronista dei tempi finali" Ix Uxul Tz'ib Bolon
CL-11 "Specchio dell'albore" Ix Raq'lapuj Chue'q Buluk
CL-12 "Sorgente mormorante" Ix Roq'ratik'obala' Ka'alahun
CL-13 "Spaccaossa" Aj Q'uplajik Ooxlahu

[Inizio registrazione]
CL-01: "Ora che siamo tutti presenti, possiamo cominciare."

CL-02: "Prima d'iniziare, avrei una domanda... Dov'è il Quarto Signore? Se la memoria non m'inganna, è da diverso tempo che Aj Awaj K'umilal Kan Ch'ule-L non si presenta alle riunioni del consiglio. Dimmi, Relatore: quell'affare spocchioso, vecchio e decrepito se ne sta ancora isolato nella sua cittadella in cima alle rupi, preso da quella futile ricerca sulla 'Flogistonizzazione della vita'? Oppure è già deceduto come il Sesto e il Decimo Signore, annegando nella follia e nel declino?"

CL-01: "Stando al Quarto Signore, la sua ricerca è a uno stadio cruciale. È per questo che non è riuscito a presenziare alle nostre ultime riunioni."

CL-11: "Bah, ho i miei dubbi. Starà solo accampando scuse per venire meno ai suoi doveri. Se ama così tanto la ricerca, perché non rinuncia al titolo di sommo sovrano e non diventa un servo del Reggente? Con la loro ossessione per la tecnologia, farebbero comunella che è una meraviglia."

CL-01: "Modera i termini, Undicesima Signora. La sua assenza non ostacolerà in alcun modo questa votazione."

CL-07: "Lasciamolo nel suo regno a marcire. Relatore, possiamo iniziare."

CL-01: "Allora procediamo. Questa seduta è stata convocata su iniziativa del Quinto Signore, il quale, al fine di mitigare i rischi di ribellione e assicurare un lungo periodo di prosperità, stabilità e pace, propone ai sommi sovrani di attuare misure che neutralizzino gli insediamenti umani che superino un certo ordine di grandezza nei rispettivi territori. Se il consenso verrà raggiunto, anche gli astenuti saranno chiamati a rispettare la delibera del consiglio. Dichiaro aperta la seduta. Quinto Signore, a te la parola."

CL-05: "Compagni, fratelli e sorelle, stimati sommi sovrani, ascoltate quanto ho da dire. Come tutti sapete, due dei Tredici Signori Sovrani che governano Natlantea sono già caduti a causa dei complotti umani. Non credo di dover spiegare ulteriormente cosa mi abbia spinto a presentare questa proposta. Tutto ciò che spero è che non continuerete a ignorare la verità. In questo momento, gli esseri umani sono diventati una minaccia per la nostra nobile razza. La loro propagazione e la loro espansione hanno superato di gran lunga le nostre prime stime, e ora, come se non bastasse, hanno persino carpito i segreti per l'uso del Flogisto. Certo, è indubbio che la loro comprensione in materia è ancora grezza quanto quella di un Afide, ma con l'arroganza e la loro smodata ambizione gli umani hanno raggiunto altezze che li rendono paragonabili a quell'esecrabile predone proveniente da oltre i cieli. Se li lasceremo fare, la loro ribellione non farà che infiammarsi sempre di più. Ecco perché io, Aj K'astajibal Cha'ama' Ho'o Ch'ule-L, sovrintendente di Ek' Pulinik, propongo a questo consiglio di neutralizzare periodicamente gli insediamenti umani presenti nei nostri domini, riducendone in cenere gli eccessi affinché la loro espansione si mantenga al di sotto di una soglia di controllo. Chiaramente, una simile misura richiederà una coordinazione tra tutti i presenti, onde evitare che gli umani, nella loro malevola astuzia, scappino attraverso i nostri territori, sfuggendo al loro destino e compromettendo l'efficacia di tale intervento."

CL-02: "Il Sesto e il Decimo Signore sono caduti a causa delle loro rispettive debolezze e incompetenze. Ho letto i rapporti elaborati dai Servitori, e non c'è parola più adatta per descriverli se non 'disastrosi'. Il Sesto Signore è stato sconfitto in combattimento da un comune umano e poi ucciso da una semplice freccia al collo. Il destino del Decimo Signore è stato ancor più umiliante: dopo essersi fatto ingannare da una rozza imitazione di giada del mio stemma a opera degli umani, ha lasciato che questi lo sigillassero vivo in mezzo alle montagne. Dovremmo quasi ringraziarli per averli uccisi: chi si lascia sconfiggere in maniera così patetica è davvero degno di sedere in mezzo a noi sommi sovrani?"

CL-05: "La questione non ha nulla a che vedere col modo in cui sono morti, Dama di Giada."

CL-02: "Non fraintendere, Quinto Signore, non ho obiezioni alla tua proposta; anzi, ne sono pienamente a favore. Ma non trovo il tuo ragionamento sensato. Se verrà mai il giorno in cui gli umani si dimostreranno una minaccia per la nostra sopravvivenza, vorrà dire che saremo diventati troppo deboli. Durante il nostro declino, non potremo far altro che inchinarci dinanzi a coloro che ci avranno soggiogato e accettare il nostro destino, dato che non ci sarebbe alcuna necessità, o modo, di trovare un'alternativa. I forti sopravvivono e i deboli periscono: è l'eterna verità di questo mondo. Non dimenticarlo."

CL-03: "Io mi astengo. Il destino di quelle creature senz'anima legate ai segni delle stelle non mi riguarda. Fatene ciò che volete."

CL-09: "Mi astengo anch'io. Quinto Signore, non ti aspetterai davvero che quegli insulsi insettucoli, che si rintanano nell'oscurità e trascorrono l'esistenza ad ammazzarsi a vicenda, un giorno uniranno le forze per marciare su questa Città sacra? Un'impresa in cui perfino gli usurpatori del cielo hanno miseramente fallito?! La tua paura è tanto irrazionale quanto ridicola... Non merita nemmeno la mia considerazione."

CL-13: "È la tua arroganza a essere vergognosa, Nona Signora. Se non vuoi sostenere la sua nobile proposta, allora tornatene strisciando alla tua amata Chichen Uctokah. Continua pure a illuderti che la tua terra non sarà mai minacciata da quegli insetti. In fondo, nemmeno le formiche più stupide oserebbero avventurarsi in quel tuo buco gelido."

CL-09: "Ma che... Ti prendi gioco di me, feccia miserabile?!"

CL-08: "Da dove proviene cotanta rabbia, Tredicesimo Signore? Il sovrano di Chichen Uctokah non ha detto altro che la verità. Se l'umanità non può essere sconfitta una volta per tutte, misure tanto drastiche non faranno altro che ritorcersi contro di noi. Anziché placarli, li convinceremmo a coalizzarsi tutti contro di noi. Se è davvero questa la tua proposta, Quinto Signore, allora, per il futuro della nostra specie, io sono contraria a una follia simile."

CL-07: "Uh, la Sacerdotessa delle candele floreali e delle piume celesti vuole farci la predica sul 'futuro della nostra specie'? Ricorda, Ottava Signora, che non hai più alcun potere o autorità sulla questione: da tempo hai abbandonato i tuoi doveri nei confronti della tua stirpe per dedicarti a quegli umani. Non ci hai ancora spiegato perché hai chiesto ai tuoi artigiani draconici di forgiare degli archi per i tuoi animaletti umani. Non è forse una trasgressione del tuo incarico?"

CL-08: "Stai sviando il discorso, Settimo Signore. Inoltre, le mie azioni sono state approvate dal Sovrano, e non ho mai trasgredito i miei doveri. Non sono tenuta a dare spiegazioni ai deboli."

CL-12: "Le tue spiegazioni non sono necessarie, poiché ho già compreso le tue intenzioni. In effetti, come ha detto l'Ottava Signora, misure talmente drastiche difficilmente saranno considerate efficienti. Piuttosto, dovremmo manipolare l'umanità per controllarne la popolazione. Non dobbiamo far altro che selezionare e sostenere in segreto degli specifici umani, fornendo loro le risorse e l'orientamento necessari per insorgere e prendere il potere sulle rispettive tribù. Con questo supporto, sarà facile fare in modo che tradiscano la loro specie, grazie alla loro innata vanità e necessità di consolidare la propria posizione. Provocheranno di loro spontanea volontà dei conflitti con le altre tribù. In questo modo, faranno scorrere il sangue dei loro stessi simili, e qualsiasi fragile fiducia possano nutrire gli uni nei confronti degli altri svanirà. Ciò dovrebbe bastare, quindi perché dovremmo sforzarci inutilmente impiegando le nostre risorse per un piano molto meno efficiente?"

CL-11: "Il tuo esile discorso ricorda le parole arroganti di un cucciolo di uomo, Dodicesima Signora. Hai trascorso così tanto tempo tra il bestiame da dimenticarti come ragioniamo noi? Sei caduta talmente in basso da volerti misurare con gli insetti, disdegnando persino di volerli cacciare?"

CL-12: "Rispondere alle tue puerili accuse non m'interessa, sorella cara. Anche lo stridio di quelle bestie decadute, che passano la vita a strisciare nel fango come lucertole senza cervello, ha più valore di queste stupidaggini. Naturalmente, puoi cacciare come preferisci, questo è un tuo indiscutibile diritto. Tuttavia, mossa dal mio sincero rispetto e interesse verso i miei compagni, spero che non seguirai le orme del Sesto e del Decimo Signore, che gettarono al vento le loro vite poco nobili per via della loro arroganza e follia."

CL-11: "Razza di...!"

CL-01: "Ordine! Tutti i sommi sovrani presenti hanno parlato. Diamo inizio alla votazione."

[Conteggio voti]
Favorevoli: CL-02, CL-05, CL-07, CL-11, CL-13
Contrari: CL-08, CL-12
Astenuti: CL-01, CL-03, CL-09

Conteggio finale: 5 favorevoli, 2 contrari, 3 astenuti. Il consenso non è stato raggiunto.

[Fine registrazione]