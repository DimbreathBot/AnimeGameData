
Yanan diyarın borularının hiç susmadığı, kahramanların zafer için birbirleriyle savaştığı zamanda,
insanlık tarihinde asla adı geçmeyen pek çok hikaye yaşandı.

Sisin ve dumanın rahipleri, güneşi örtecek kadar yüksek ateşler yakıp diğer türlerin kanlarını cesur atalarına ve görünmez tanrılarına sunduğunda,
alevlerden kurtulan kahraman ehlileştirilmiş bir canavarın sırtına binip kabile Wayob'unun yol göstericiliğiyle devasa kayalarla inşa edilmiş kaleye ulaştığında,
kimin yaptığı bilinmeyen çok eski bir şehirde yaşayan sürüngenler dehşete kapılıp eğri büğrü kuleye tırmandığında,
ejderhalar arasında en bilge olanlar sükunet içinde durgun boşluktan bu büyük ve sonsuz trajediyi izlediler.

Her ne kadar alacakaranlığın elçisi planının bir parçası olmasa da "evrim" yolundan sapmadı
ve titiz bir seçme ve yetiştirme sürecinin sonrasında kabile kahramanları, tüm taraflar arasında yarışma aşamalarına yükselmeyi başardı.
İçlerinde en güçlü olanın, tüm insan kabilelerini siyah taşın üzerinde birleştirip yöneten bir kahraman olacağına inanılıyordu.
Onun adına yapılan anlaşmayla kavurucu güneşin sancağı kaldırıp henüz tanrıların bile fethetmediği şehrin dehlizlerine yürüdüler.

İşte o gün, tahtta oturan canlı ceset alevler püskürtüp göğü kızıla boyadı ve yeni kral yükselişine hürmeten kadim ateşi aldı.
İşte o gün, ejderhalar bir kez daha iki dünyanın efendisinin önünde diz çöktüler. Artık medeniyetlerin binlerce yıldır biriktirdiği bilgileri ona vermeye hazırdılar.
Çünkü o, gölgelerdeki düşmanların çok da uzakta olmadığının farkındaydı. Aslında gecenin en derinlerinde pusuya yatmış son darbeyi indirmeyi bekliyorlardı.
Çünkü o, göklerdeki tanrıların da ejderhaların büyük kralının da yeterli olmayacağını biliyordu, o gün gelip çatmadan önce tüm bilgiyi ve gücü toplaması gerekiyordu.

Yalnızca bu şekilde inatçı soydaşları, çökmüş bir kralın eski, parçalanmış hayallerinden uyanabilirdi.
Yalnızca bu şekilde kadim uygarlık kendine yaraşır halefleri bulabilir ve bir kez daha yeryüzünde kendine yer bulabilirdi.