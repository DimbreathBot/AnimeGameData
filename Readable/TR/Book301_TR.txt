-Inazuma Bölümü-
Teyvat Coğrafyası Özel Basım - Alice'in Inazuma Günlükleri

Yougou Dağı
Narukami Adası'nın kuzey ucundaki bu dağın her yerinde gür kiraz ağaçları yetişir. Bu kiraz ağaçlarının tamamı aralarındaki en büyük ağaç olan ve dağın zirvesinde yer alan Kutsal Kiraz Ağacı ile aynı kökleri paylaşır.
Inazuma'daki tapınaklar arasında en büyüğü olan Büyük Narukami Tapınağı, bu Kutsal Kiraz Ağacına adanmıştır.
Son yıllarda tapınakla Minik Yae ilgileniyordu. Ne kadar da büyüdü! Onu bir daha eskisi gibi kolayca ağlatamayacağımı bilmek beni üzüyor.
Aslında çabucak sarhoş olacağını, ağlamaya başlayacağını ve saçma sapan konuşmaya başlayacağını düşünmüştüm ama içki içme konusunda ona yetişemedim bile... Bu süreçte saçma sapan hareket ettim ve benimle dalga geçip durdu. Beni başına gelenleri hak eden yaşlı bir kadın yaptılar... Pöh.
Ben de o küçük kızla biraz daha dalga geçerim diye düşünüyordum.

Inazuma Şehri
Naganohara denen çocuğa yeni bir havai fişek formülü getirdim. Ama sağırlığını iyileştirebilecek yeni bir ilaçtan söz ettiğimde itiraz edip kabul etmedi.
Bu çocuk patlayıcılar konusunda son derece tutucu. Patlayıcıları her zaman o kadar çok seyreltiyor ki havai fişekler ortamda fiziksel değişikliğe yol açmıyor ve sıkıcı görsel efektler oluşturmak için her zaman farklı metallerin yanmasına bel bağlıyor.
Bunları da sadece atölyesinde test ediyor! Bunun neresi eğlenceli?
Çok yazık, çok yazık!

Kızı Yoimiya ise oldukça farklı bir genç hanımefendi. Festival sırasında bir sürü şeker topladık ve birbirinden farklı formülleri denedik. Çok eğlenceliydi!
Ardından itfaiye ekibinin yanında terk edilmiş bir sahile gittik. Inazuma Şehri'nde huzuru sağlamak için yeni kurallar veya ona benzer saçma sapan bir şeymiş.

Birçok yeni fikri masaya yatırdık, hatta bana yapıcı geri bildirimlerde bile bulundu. Bu kız çok yetenekli. Klee için hazırladığım cennette Yoimiya'nın havai fişek gösterilerinden biri de olsa mükemmel olurdu!
Şu suratsız generalin bizi yakından takip etmesi çok sinir bozucu. Yoksa Yoimiya'nın bazı ekipmanlarını geliştirmesine yardımcı olur, hatta onu alıp götürürdüm.
Bu bana bir süre önce İmparatorluk Mutfağında uçmayı sağlayacak bir ilaç hazırladığım zamanı hatırlattı. Benim hatamdan dolayı patlamış, genç bir tengu savaşçısının sol kanadını öyle bir yaralamıştı ki iyileşmesi on beş gün almıştı. Ona yaralarını iyileştirmeyi teklif ettim ama sanki o günden beri benden kaçıyor...
Neyse, etkilerini görmek için yine de ona biraz ilaç bıraktım.
O olaydan sonra tüm zamanını Tenshukaku'da saklanarak geçiren o malum kişi her hareketimi izlemek için yanıma askerler yollamış. Biraz abartmadı mı?
Bizzat ondan özür dilememe rağmen peşimi bırakmıyor.
Üstelik İmparatorluk Mutfağında deney yapmama izin veren de oydu...

Ayrıca Kamisato Hanım altıncı kez idol grubu davetimi reddetti. Ne kadar üzücü.

Tatarasuna
Tatarasuna, doğal bir halka şeklinde dizilmiş adalardan oluşur. Yüksek dağları denize bakar ve ortadaki büyük, yüksek fırını çevreler. Inazuma'nın Yeşim Çeliği burada üretilir. Inazuma'nın gösterişli kodamanları için, alt edilmiş bir tanrının kanı ve kemiklerinden üretilen cevherden işlenen en iyi silahlara dönüştürülür.
Burası Tenryou Heyetinin en değerli yeridir, bu yüzden burada çalışan işçilere ve teknik uzmanlara özellikle önem verilir.
Tatarasuna'da kaldığım sürede Kagami Gozen adlı bir hanım bana eşlik etti. Buradaki çalışanların lideri gibi görünüyordu ve Şogunlukta resmi görevliydi. Tenryou Heyeti Vekilinin astı olsa da işçilerin önünde denk görünüyorlardı.
Hepsi ona güveniyor ve onu seviyordu. Hatta onun sözlerine Şogun'un sözlerinden daha fazla önem gösterdikleri bile söylenebilir ama Kagami Gozen hep somurtuyor. Hiç de dost canlısı görünmüyor.

Tatarasuna işçileri genellikle kökü, kökeni olmayan, tarihin dalgalarıyla bu kıyılara vurmuş kişilerden oluşuyor. Taşıdıkları sayısız dövme ve söyledikleri işçi şarkıları onları farklı kılsa da ortak bağlarını güçlendiriyor.

Tatarasuna'da yer alan diğer çalışanlar gibi Kagami Gozen'in vücudu da Tatarigami'den yayılan yüksek ısının oluşturduğu yaralarla kaplı. Bunlar dışarıdan gelen birine kısa geçecek bir ömür veya hastalık belirtisi olarak görünebilir ancak burada bu yaralar aileyi tanımlıyor.

Mikage Ocağı'nda kendimce bazı değişiklikler yaptım, birkaç vanayı ve paneli denize attım, etrafını çevreleyen ve eskiden en iyi ihtimalle "hiç yoktan iyidir" durumundaki kubbeyi iyileştirdim. Bakalım Fontaine'den gelen şu mühendisler buna şaşıracak mı?
Yaşlı Kujou üretimin azalmasından dolayı biraz sinirlenebilir. En azından ocak aşırı ısınmadan dolayı bozulmayacak ve sanırım bir savaş durumunda bile, ki bu savaş kısa sürede patlak verebilir, patlama çok büyük ölçekli olmayacak.
Tabii "büyük ölçekli" derken kendi standartlarımdan söz ediyorum.

Hımm, acaba dahiyane müdahalelerimle savaşın çıkmasını önleyebilir miyim?
Aslında tahminleri doğru çıkmadığında o astrologların yüz ifadesini görmek beni çok mutlu ederdi! Hah!

Yashiori Adası
Yashiori Adası'ndan masmavi gökyüzü gerçekten müthiş bir manzara sunuyor.
Şu ağırkanlı onmyouji, Şogun Raiden'ın yılan tanrısının ya da benzer bir şeyin kalıntılarından sızan çürümenin yayılmasını önlemek üzere buraya çok sayıda "Tılsım" yerleştirdiğini söyledi. Onların dini öğretilerine aşina olduğum söylenemez.
Gözlemlediğim kadarıyla bu lamba direkleri oldukça ilginç. Elektrik Hükümdarı'na adanan eşyalar gibi görünseler de bunları üretmek için kullanılan teknikleri biliyorum.
Aman ya! Bunun bir gezi günlüğü olması gerekiyordu. Ben ise bildiğin sıkıcı bir akademik makale yazıyorum!

Higi Köyü'nün reisi Washizu bizi içtenlikle karşıladı. Izgara balık ve onigiri bir harikaydı!
Ayrıca Nazuchi Sahili adını verdikleri yer dost canlısı korsanlarla doluydu. Keşke bu adada biraz daha zaman geçirebilseydim...
Adadaki madenler ise yoğun şekilde çalışıyordu ama kullandıkları ekipmanlar oldukça ilkeldi. Şogun'un Tatarigami'nin yayılmasını önlemek üzere yerleştirdiği onca tılsıma rağmen birçok madenci şu yılan kemiği kristallerinin etkilerine uzun süre maruz kaldığı için kronik hastalıklara yakalanıyordu.

Onmyoujilerin onlarla birlikte getirdiği Kiraz Çiçekli Pirinç Keki çok lezzetliydi ancak Minik Yae'nin yaptıklarıyla yarışamazdı.

Daha sonra Asase Tapınağına gitsem iyi olacak. O şişko kedinin neler yaptığını merak ediyorum... Geçen sefer onu özel olarak hazırlanan kafesle yakalamaya çalışmıştım ancak o tapınak görevlisi bütün eğlenceyi bozmuştu.