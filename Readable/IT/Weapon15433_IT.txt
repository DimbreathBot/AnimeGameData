
A questo mondo, sono poche le trappole a cui è impossibile sfuggire, poiché anche la più fitta delle tele può essere intessuta da un ago.
Anche tra gli uncini e le gabbie di una trappola mortale è possibile trovare barlumi di speranza.
Così come nessuno può isolare completamente il proprio cuore, anche le difese più prudenti prima o poi cedono.

Per una Fata cresciuta a palazzo, le menzogne e l'ipocrisia sono molto più pericolose dei trucchi e delle trappole.
Per preservare le loro illecite ricchezze, i nobili nascondevano i propri tesori in mezzo a una moltitudine d'insidie mortali.
Essi credevano che nessuno sarebbe mai riuscito a fuggire vivo; ma la Fata era scaltra, e trovava sempre un modo per farcela.

Questo perché più una struttura è sofisticata, più punti deboli presenta.
Basta cogliere l'attimo esatto per non avere più alcun ostacolo.

Fu così che la reputazione del ladro conosciuto come il "Girovago" si espanse a macchia d'olio. L'inganno era così ben congegnato che nessuno sospettò mai che la sua identità fosse quella del nobile Nashchokin.
Era sia un nobile, che sopportava la noia della corte e della società aristocratica, sia il famigerato ladro che rubava i tesori protetti dai signori con cui parlava e rideva fino a un attimo prima.
La sua vita avrebbe dovuto essere calma e pacifica, libera da qualsivoglia influenza esterna. Eppure...

"Ehi! Razza di volpe... Sì, dico a te! Te ne stai sempre nascosta nell'ombra, eh? Se hai fegato, vieni con me al banchetto del Granduca!
Facciamo una gara: quello che scoprirà per primo il segreto del Granduca vincerà il titolo di Maestro ladro!
E non dimenticare: se perdi, dovrai cedere l'oro e l'argento dei nobili a chi ne ha davvero bisogno. È questo che fa un vero Maestro ladro."

La Fata voleva evitare qualsiasi tipo di problema, incluso questo. Tutto cambiò quando, al banchetto, vide una giovane donna che ridacchiava guardando i dignitari presenti.
Il suo abilissimo travestimento da ospite illustre aveva un unico difetto lampante: la sua totale mancanza di pretese.
Così, egli accettò la sfida di Spezzalama, ma non per il brivido della vittoria; voleva solo scorgere la vera natura di una persona, cosa estremamente rara a questo mondo.

Il modo migliore per vincere al gioco era non giocare affatto, e la Fata, che seguiva accuratamente questa regola, era sempre quella che ne usciva avvantaggiata.
Furiosa per l'umiliazione, la giovane si rifiutò di accettare la sconfitta. Questa volta, la sua era una sfida personale: voleva privare il nobile del suo più grande onore.
Ella rubò il tesoro donato dalla Tsaritsa in persona, cedendolo ai bambini poveri. Poco ma sicuro, aveva la vittoria in pugno.
A poca distanza, la Fata ridacchiò mentre riponeva nuovamente il giocattolo dei bambini cenciosi all'interno della bacheca dorata.
La vista del giocattolo lasciò stupefatti sia la giovane donna che i nobili presenti alla cerimonia di presentazione, ed era chiaro chi fosse il vincitore.

Questa volta, però, i nobili ne ebbero abbastanza delle provocazioni. Così, prepararono una trappola dalla quale non ci sarebbe stato modo di fuggire.
Alla Fata sembrò che ci fosse una soluzione molto semplice al problema: il ladro che aveva rubato il tesoro e quello che aveva messo il giocattolo al suo interno potevano essere la stessa persona. Pertanto, entrò con calma nella trappola e si addossò la colpa di entrambi.

L'influenza della sua famiglia gli evitò un'esecuzione pubblica, e permettendogli di avere perfino un ultimo desiderio.
"Preparate una bara vuota per la mia sepoltura", disse la Fata dopo alcuni istanti di silenzio. Sorprendentemente, la sua richiesta fu accolta senza alcuna esitazione.
Le labbra della Fata si inarcarono in un sorriso, poi si tuffò dalla sommità del muro verso il silenzio eterno, sottraendo il giudizio capitale dalle mani dei poteri superiori.
Tuttavia, il ladro conosciuto come il Girovago non poté in alcun modo sottrarsi all'oscura ombra della morte.

Pochi segreti durano per sempre, salvo quelli sepolti nelle profondità di una tomba...
"Mia cara amica, spero che non vivrai abbastanza da poter svelare questo mistero."