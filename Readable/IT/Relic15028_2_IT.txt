
In un tempo remoto compianto solo dai djinn, la Signora dei fiori e delle oasi fece una scelta estrema.
In quel momento, capì che il suo destino non era un rompicapo da sciogliere, ma la chiave per aprire una porta misteriosa.

Dai discorsi e dalle ambizioni di Re Deshret, scorse la possibilità di eludere le regole irragionevoli che governavano il mondo.
Il re dalla corona scarlatta aveva rifiutato il dono concessogli dal trono divino per intraprendere una nuova strada tutta sua...
Nonostante lei avesse previsto un futuro funesto, il re non demorse.
Pur sapendo che il cammino era pieno di pericoli, e che i suoi cari erano destinati a perire davanti ai suoi occhi...
Il Re scarlatto scelse una nobile menzogna e, così facendo, condusse i suoi seguaci verso l'oblio.

"Tu cerchi di intrappolare il vento. Sulla tomba delle divinità, l'uomo diventerà il dio di tutti gli dèi.
Un sogno talmente illusorio è destinato a essere infranto. Ma è tra le rovine dove giacciono le menzogne sfatate che l'uomo si ergerà a re di tutti i re."

La Signora dei fiori ammirava quel fuoco di ribellione che alimentava le ambizioni del dio, così si arrese alla follia del suo amico.
La sua era un'idea che mirava a unire la saggezza di molti, un tentativo audace di connettere i loro sogni al potere.
Era più che una semplice menzogna, si trattava del futuro dell'umanità, che ardeva di speranza...

I sogni hanno vita breve, i loro paesaggi sono destinati a dissolversi. Qui giace il vero significato dei fiori.
Solo sopravvivendo alla distruzione delle illusioni di un dio, può l'uomo imparare a insorgere contro la volontà divina...
Allo stesso modo, l'ostinato Dio re aveva orchestrato quella ribellione segreta, facendo leva solo sulla propria forza di volontà.
Tuttavia, la Signora dei fiori non aveva mai vissuto sulla sua pelle un amore inebriante come il vino, né tantomeno la meschinità degli umani.
Neanche dall'alto della sua intelligenza riusciva a dire esattamente quando quelle piccole creature avrebbero capito qual era la verità...

"...Questi cosiddetti 'dèi' non ti sono sembrati superflui sin dall'inizio?"
