
Era l'epoca in cui la luce gelida si era frantumata come uno specchio d'argento, e la luna nuova doveva ancora sorgere.
Non riuscendo più a udire i divini insegnamenti del cielo, i discendenti dell'Estremo Nord vennero consumati dall'ira, proprio come nei tempi antichi.

Nessuno sapeva come forgiare un'opera d'arte simile a quella rivelata agli antenati dall'apostolo della Città dorata.
Eppure, le ambizioni degli esuli e dei mortali erano più indomite di quelle degli dèi.
Se si perdesse il reliquiario che, in una notte, può coltivare diecimila acri di terra fertile nel buio e brumoso mare di ghiaccio,
bisognerebbe rinchiudere i buoi selvatici all'interno dei solchi, di modo da riuscire a conquistare la tundra un centimetro dopo l'altro con il fuoco, la zappa e la falce.
Se si perdesse la freccia in grado di colpire gli dèi, e perfino di trafiggere quel cielo falso,
si dovrebbe forgiare il vomere in una spada, e la scure e la falce e la zappa in un'alabarda, quindi lasciare che il sangue diventi la lanterna che disperde l'oscurità.

E se l'autorità della creazione, donata dal più nobile degli angeli, verrà spezzata,
la proliferazione delle generazioni successive dovrà essere governata dai mezzi più grezzi rimasti, ovvero tramite le leggi.
Tale deve rimanere, finché il sangue diluito dal disastro e dall'esilio non sarà purificato in un seme sacro,
e i discendenti mortali non nasceranno come esseri perfetti, in un tutt'uno con il mondo.
Un giorno, la perseveranza e la determinazione di tutte le creature viventi supereranno tutte le calamità... O almeno è ciò che loro credono fermamente.
In fondo, chi ha già pianificato il futuro della propria gente, raramente dovrà subire le fionde e i dardi del disprezzo.

"Tieni, bevi questo puro chiaro di luna, mio amato bambino, adorato figlio mio!
Lascia che si amalgami nella tua carne e nel tuo sangue, affinché tu possa essere degno della grazia degli dèi.
Ammira l'apostolo della Città dorata. Guarda come ha bevuto del vino amaro e combattuto per la libertà dei suoi compatrioti!
Accogli questo dolore gioioso, proprio come lui, poiché da esso nascerà la perfezione."

Nessuna delle due riusciva più a distinguere il contenuto dell'antico calice d'argento.
Ma se è questo che ha detto la gentile nonnina, allora dev'essere anche la volontà degli dèi.
Sì, tutto era per amor della perfezione, e per la realizzazione di un desiderio che si era mantenuto per un migliaio di anni.
Per il bene dell'Elisio profetizzato e del re destinato a discendere in questo mondo, bisognava prima sopportare l'impurità e le prove...