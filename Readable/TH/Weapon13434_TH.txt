
"รับคทาของผู้นำพิธีนี้ไว้สิ Lovia ของข้า เด็กน้อยผู้แสนดีของข้า หนูน้อยผู้บริสุทธิ์ที่สุดของข้า"
"มีเพียงเมตตาการุณย์ของเจ้าเท่านั้น ที่จะเรียกเหล่าลูกแกะที่หลงทางเหล่านั้นให้กลับมา และมอบความสุขสงบและอ่อนโยนแก่พวกเขาได้"
"มีเพียงเจ้าเท่านั้นที่จะมอบความสุข จากการได้รับการชี้นำให้แก่พวกเขาได้ ความสุขของผู้อ่อนแอ ด้วยว่าผู้อ่อนแอนั้นเกิดมาเพื่อโหยหาที่พักพิง"
"มีเพียงเจ้าเท่านั้นที่จะแก้ไขความเชื่ออันบิดเบือน ของเหล่ามารร้ายใต้จันทราได้ เพราะหนทางแห่งสัจธรรมนั้นไร้ซึ่งหนทางอื่น"
"นายหญิงแห่งจันทราน้ำค้างแข็งได้ใช้ด้ายเงิน ถักทอเส้นทางทั้งหมดในโลกนี้แล้ว สรรพสิ่งทั้งหลายล้วนแต่เต้นรำไปตามเส้นด้าย"

พรโบราณค่อย ๆ ดับมอดลง ดั่งแสงเทียนริบหรี่ในคืนอันหนาวเหน็บ หญิงรับใช้ผู้เยาว์วัยได้รับมอบอำนาจต่อจากผู้นำพิธีคนก่อน
นางคือเด็กกำพร้าจากต่างแดน ผู้ไม่เคยได้รับพรและไม่สมควรได้รับเลือก ทั้งยังไม่เคยล่วงรู้เลยว่าตนเป็นเพียงเด็กที่ถูกรับมาเลี้ยงดู
เพราะจันทราน้ำค้างแข็งอันขาวผ่อง ไม่ได้ทอดมองลงมาอีกต่อไป แม้แต่นักบุญที่มีสายเลือดบริสุทธิ์ที่สุด ก็ยากจะบัญชาแสงแห่งจันทราได้อีก
ท่ามกลางเสียงกระซิบของผู้คน ที่นับวันยิ่งแตกสลายและสับสนวุ่นวายใจ ผู้นำพิธีผู้โรยราได้ผลักดันบุตรสาวบุญธรรมของตน ขึ้นสู่บัลลังก์ศักดิ์สิทธิ์อันสั่นคลอน
หวังเพียงว่าเจตนาดีของนาง จะรวบรวมเหล่าผู้ศรัทธาที่แตกแยกให้เป็นหนึ่งเดียวได้ แม้ในสายเลือดของนาง จะไม่ได้มีแสงจันทร์อันใสกระจ่าง ไหลเวียนอยู่เลยก็ตาม

เป็นดังที่ผู้นำพิธีคาดหวัง หญิงรับใช้ผู้มีความเมตตา และอ่อนโยนต่อผู้อ่อนแอ ยึดมั่นใน "ความถูกต้อง" เสมอมา
แสงและเงา สว่างและมืดมิด ดีและชั่ว เกิดและตาย ทุกสรรพสิ่งในโลกใต้แสงจันทร์ ล้วนมีสิ่งที่ถูกและผิดในตัวของมันเอง
เพราะเหตุนี้ จึงมีเพียงการก้าวเดินไปตามเส้นทางแห่ง "ความถูกต้อง" อย่างสมบูรณ์เท่านั้น จึงจะสามารถนำพาสรรพชีวิตไปสู่ความสุขได้
การมอบอาหารอันน้อยนิดแก่คนยากจน ที่หิวโหยและหนาวเหน็บคือความถูกต้อง การดูแลผู้ป่วยที่เจ็บไข้ตลอดทั้งคืนก็คือความถูกต้อง
การใช้ความจริงใจและความเข้าใจ เพื่อสมานรอยร้าวแห่งความหวาดระแวงคือความถูกต้อง การปลอบประโลมพวกพ้องที่ทุกข์ร้อนใจ ก็คือความถูกต้องเช่นกัน
จิตอันดีงามที่ถูกต้องจะกลายเป็นแสงเทียนในคืนอันหนาวเหน็บ ที่จะอบอุ่นหัวใจที่เย็นชา และทำให้ความเกลียดชังจางหายไป

หญิงสาวที่ชื่อ Lovia ยึดมั่นในความเชื่อนี้อย่างแรงกล้า และมอบความเมตตาสงสาร ให้แก่ผู้คนดั่งนักบุญที่แท้จริง
จนกระทั่งวันที่น้องสาวผู้ไม่ได้ร่วมสายเลือดกับนาง นักบุญหญิงผู้สืบทอดสายเลือดอันบริสุทธิ์ที่สุดของสุดเขตแดนเหนือ
ได้สละชีพเพื่อปกป้องพี่สาว ซึ่งในขณะนั้นยังไม่เป็นที่ยอมรับของผู้คน และต้องจบชีวิตลงด้วยคมดาบของผู้ทรยศ ที่พยายามจะลอบสังหาร
ท่ามกลางภาพเบื้องหน้าสีขาวเงินที่ไหลนอง เด็กสาวผู้ไม่อาจแม้แต่จะเปล่งเสียงคร่ำครวญออกมา ได้ตระหนักถึงข้อสรุปใหม่ในที่สุด

เส้นทางที่เลือกเดินมาจนถึงตอนนี้ไม่ใช่ "ความถูกต้อง"
ความเมตตาอันอ่อนแอคือ "ความผิดพลาด" ที่ไม่อาจให้อภัยได้

หากจันทราที่แท้จริงตระหนี่ที่จะมอบความหวัง เช่นนั้นก็ใช้คำลวงหลอกที่สร้างขึ้นมา ถักทอเป็นแสงรุ่งอรุณอันอบอุ่นเสีย
ปลุกปั่นความคลั่งไคล้ที่เหล่าผู้อ่อนแอโหยหามาเนิ่นนาน และมอบ "สรวงสวรรค์" แก่ลูกแกะผู้ทุกข์ทนให้ได้พักพิงอย่างเท่าเทียม
หากจันทราใหม่อันเลือนรางนั้นไม่หวนกลับขึ้นมาอีก เช่นนั้นก็ใช้อำนาจเบ็ดเสร็จ เข้าปกครองความปรารถนาทั้งปวงของโลกมนุษย์
เพื่อให้ฝูงแกะที่หลงผิดกลับมาเชื่องอีกครั้ง และไม่โศกเศร้ากับของขวัญอันไร้ค่าอีกต่อไป

ใช่แล้ว นี่ต่างหากคือความรักที่ "ถูกต้อง" คือการไถ่ถอนเพียงหนึ่งเดียว ที่จะช่วยเช็ดน้ำตาให้แก่สรรพชีวิตที่สับสน
แม้จะไม่เคยได้เห็นเส้นด้ายแห่งแสงจันทร์ แต่เส้นทางนี้ย่อมต้องถักทอไปสู่ความดีงามที่ "ถูกต้อง" อย่างแน่นอน
ส่วนผู้ที่อาจหาญต่อต้าน "ความถูกต้อง" นี้ ก็คือความชั่วร้ายอันผิดพลาด ที่ต้องชำระล้างด้วยโลหิตของมัน
จนกว่าทารกกำพร้าจากน้องสาวผู้ล่วงลับ ได้ให้กำเนิดทายาทศักดิ์สิทธิ์ คนชั่วหน้าไหนก็จะมาสร้างมลทิน ให้แก่หนทางแห่ง "ความถูกต้อง" นี้ไม่ได้เป็นอันขาด

ด้วยเหตุนี้ นักบุญหญิงผู้เปี่ยมเมตตา และอ่อนโยนต่อผู้อ่อนแอ นักบุญหญิงผู้ซึ่งหลั่งน้ำตาไม่สิ้นสุด ให้แก่ความทุกข์ยากภายใต้แสงจันทร์
ก็ได้สวมเขามงกุฎอันบริสุทธิ์ โสมม และจอมปลอมไว้บนหน้าผากของตน เปรียบดั่งการชักใยพันธนาการตนเองด้วยรังไหม