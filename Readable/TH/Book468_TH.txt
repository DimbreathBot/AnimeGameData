เรื่องราวของคนจับนก

นี่เป็นเรื่องราวเกี่ยวกับคนจับนกวัยชรา
ตอนเหนือของอาณาจักรมีป่าทึบอยู่แห่งหนึ่ง ภายในป่ามีนกที่เลียนแบบเสียงพูดได้เติบโตและอาศัยอยู่ที่นั่น พวกมันมีขนที่งดงาม เมื่อแสงยามเช้าสาดส่องลงมายังผืนป่า พวกมันจะมารวมตัวกัน โบยบินดุจปุยเมฆท่ามกลางต้นไม้สูงตระหง่าน และส่งเสียงร้องไม่หยุด ในขณะที่ในป่ามีชายชราคนหนึ่ง รูปร่างผอมแห้ง ผิวดำคล้ำ สวมเสื้อผ้าขาดกะรุ่งกะริ่งราวกับคนป่า เอาแต่พยายามที่จะวางแผนจับนกพูดได้
เมื่อก่อนชายชราก็เคยเป็นชายหนุ่มหล่อเหลา เฉกเช่นต้นไม้สูงใหญ่ที่เคยเป็นต้นอ่อนเล็ก ๆ มาก่อน เขาเติบโตขึ้นในหมู่บ้านชายป่า ด้วยความที่เขาเป็นคนคล่องแคล่วว่องไวและมีจิตใจดี จึงเป็นที่ชื่นชอบของผู้คน ตอนนั้นสาว ๆ ในหมู่บ้านต่างก็ชื่นชอบเขากันทั้งนั้น แต่เขารักมั่นเพียงคนรักของตนเองเท่านั้น คนรักของเขาคือหญิงสาวที่เป็นนักบวชอยู่ในป่า และเพราะเธอเป็นที่รักของผืนป่า จึงสามารถแสดงสิ่งมหัศจรรย์ที่น่าหลงใหลต่าง ๆ ต่อหน้าเขาได้ ซึ่งชายหนุ่มก็รู้สึกตื่นตาตื่นใจกับมันมาก
ชายหนุ่มคิดอยู่บ่อยครั้งว่า ถ้าสามารถใช้ชีวิตร่วมกันกับนักบวชหญิงเช่นนี้ไปจนถึงบั้นปลายของชีวิตได้ เขาก็ยินดี
แต่ช่วงเวลาดี ๆ นั้นคงอยู่ไม่นาน อาณาจักรเตรียมทำสงครามอันยาวนาน ชายหนุ่มทุกคนถูกเรียกตัวไปเกณฑ์ทหาร ต้องจากบ้านเกิดไปสู่สนามรบ ในคืนก่อนเดินทาง นั่นเป็นครั้งแรกที่เขาเห็นคนรักร้องไห้ หยาดน้ำตาเป็นราวกับหยดน้ำค้างร่วงหล่นสู่ก้นบึ้งของหัวใจเขา เวลานั้นเขาไม่รู้เลยว่า เหตุใดหญิงสาวถึงร้องไห้เสียใจเช่นนี้ เขาแค่คิดว่าอีกฝ่ายคงเศร้าที่ใกล้จะต้องแยกจากกัน ดังนั้นจึงรีบให้สัญญากับเธอไว้ โดยหวังว่ามันจะช่วยบรรเทาความเศร้าเสียใจของหญิงสาวได้
หญิงสาวโศกเศร้าเสียใจ จึงไม่ได้แสดงท่าทีใด ๆ ต่อคำมั่นสัญญานั้น เธอนิ่งเงียบไปพักใหญ่ แล้วบอกว่า นับจากนี้เธอจะให้นกที่เลียนเสียงพูดได้เหล่านี้บินไปหาชายหนุ่ม เพื่อฝากถ้อยคำแห่งความคิดถึงของเธอไปถึงชายคนรักที่อยู่แสนไกล แม้ว่ามันจะแปลกไปบ้าง แต่ชายหนุ่มก็คิดว่า หญิงสาวคงใช้พลังนั้นเพราะอยากผูกใจเขาไว้
ชายหนุ่มพยักหน้าตอบรับ
วันต่อมา ชายหนุ่มออกเดินทางไปเป็นทหารของอาณาจักร เดิมทีเขาคิดว่าไม่นานคงได้กลับมา แต่สงครามยืดเยื้อยาวนาน จนคางของชายหนุ่มมีหนวดเคราขึ้น สายตาแปรเปลี่ยนเป็นว่องไวและเฉียบคม สองมือหยาบกร้านเพราะถืออาวุธ สงครามครั้งนี้จึงสิ้นสุดลง
แต่ท่ามกลางสงครามอันโหดร้าย สิ่งเดียวที่สามารถปลอบโยนจิตใจของเขาได้บ้างก็คือ นกเลียนเสียงพูดได้ที่บินมาจากบ้านเกิดของเขา ซึ่งราวกับสวรรค์ก็เป็นใจ นกพวกนั้นมักจะมาหาเขาในยามดึกสงัด เพื่อถ่ายทอดคำพูดของนักบวชหญิงให้เขาฟัง ชายหนุ่มจึงได้ฟังถ้อยคำแห่งความคิดถึงที่เธอพร่ำพูด ได้ฟังเธอเล่าถึงความเปลี่ยนแปลงเล็ก ๆ น้อย ๆ ภายในหมู่บ้าน และบทกลอนสั้น ๆ ที่เธอเขียนถึงเขา
การแยกจากกันอันแสนยาวนานไม่ได้ทำให้ความรักที่เขามีต่อหญิงสาวลดน้อยลงเลย แต่มันกลับยิ่งมั่นคงหนักแน่นดุจศิลาที่ตั้งอยู่กลางใจของเขา
หลังจากสงครามสิ้นสุดลง เขาจึงรีบกลับไปยังบ้านเกิด นึกอยากสู่ขอหญิงสาวมาเป็นภรรยา แต่กลับได้รู้ข่าวว่าเธอป่วย และเสียชีวิตหลังจากชายหนุ่มออกเดินทางไปได้ไม่นานเท่าไหร่
ชาวหนุ่มคิดว่ามันเป็นเรื่องโกหกทั้งเพ เพราะเมื่อคืนนี้ เขายังได้ยินหญิงสาวอ่านบทกลอนให้เขาฟังจากปากของนกที่เลียนเสียงพูดได้อยู่เลย
เขาบุกเข้าไปยังลานบ้าน เปิดประตูบ้านที่ปิดสนิทของหญิงสาว ทันใดนั้น นกพูดได้จำนวนนับไม่ถ้วนที่ถูกร่ายมนตร์ให้หลับใหล พลันถูกปลุกให้ตื่นขึ้น และตกใจแสงแดดที่ลอดผ่านประตูเข้ามา พวกนกที่ตื่นขึ้นมาจึงพากันสยายปีกโบยบินราวกับปุยเมฆเคลื่อนคล้อย บินผ่านข้างตัวข้างหูเขา ออกไปข้างนอกผ่านประตูที่เขาเปิดไว้ กลับสู่ผืนป่าที่พวกมันเคยอยู่ เมื่อเขาได้สติกลับมา สิ่งที่ปรากฏอยู่ตรงหน้าเขาเป็นเพียงห้องว่างเปล่าที่ไม่มีอะไรอยู่เลย
ในที่สุดเขาก็เข้าใจแล้วว่า ทำไมคืนนั้นหญิงสาวถึงได้เศร้าเสียใจขนาดนั้น ทั้งยังเตรียมการแปลก ๆ แบบนั้นเอาไว้
และท้ายที่สุดก็เข้าใจแล้วว่า พวกนกพูดได้ที่ตกใจเพราะประตูเปิดออกจนบินหนีไปนั้นคือ สิ่งที่เธอเตรียมไว้เพื่อเขาก่อนตาย... เธอเตรียมคำพูดไว้มากมายเพื่อเขา
อายุขัยของนกยืนยาวกว่าที่มนุษย์คิดไว้มาก หลังจากนั้นชายหนุ่มจึงไล่ตามนกเลียนเสียงพูดที่พากันบินเข้าป่า เพื่อต้องการไถ่โทษที่ทำให้ความตั้งใจของคนรักกระจัดกระจายไปทั่วป่า เขาไม่กินไม่นอนทั้งวันทั้งคืน จนดูมีสภาพราวกับคนเสียสติ จากชายหนุ่มกลายเป็นชายวัยกลางคน จากชายวัยกลางคนกลายเป็นชายชรา แม้ว่าจะไม่ได้ยินอะไรใหม่ ๆ อีก และแม้ว่านกเลียนเสียงพูดที่ยังคงจดจำคำพูดของหญิงสาวได้จะมีจำนวนน้อยลงเรื่อย ๆ แต่อาจจะมีสักประโยคที่ตนเองอาจจะยังไม่เคยได้ยินก็ได้ เพราะยึดมั่นในความคิดนี้ แม้ว่าคนจับนกจะไม่ใช่ชายหนุ่มอีกต่อไปแล้ว แต่เขาก็ยังไม่ยอมจากไปไหน
เขาดักจับนกพวกนั้นอย่างชำนาญ และนำมันใส่กรงไว้ เขาจะลูบคอมันอย่างอ่อนโยน หยอกล้อกับพวกมัน ให้พวกมันกินธัญพืชที่ดีที่สุด ดื่มน้ำที่ใสสะอาดที่สุด แล้วจึงบอกกับพวกมันว่า พูดสิ ๆ เจ้านกพูดได้ พูดสิ่งที่คนรักของฉัน หญิงสาวผู้เป็นที่รักของผืนป่าสอนแกพูดสิ พูดสิว่าเธอสอนแกพูดว่าอะไรบ้าง
บางครั้งเจ้านกพูดได้ที่กินอิ่มแล้วจะพูดเรื่องราวแบบนี้ออกมา...