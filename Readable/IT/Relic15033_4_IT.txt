
Molti secoli prima che le Mille Acque confluissero, l'autorità dorata inondò ogni cosa come una turbolenta marea, e ovunque andasse la legione di ferro, i barbari si arrendevano senza opporre resistenza.
Il glorioso mondo placcato d'oro era come un giorno senza fine, e, proprio come gli Armosti affermavano convintamente, gli antichi popoli sconfitti venivano assoggettati dalla sinfonia del nuovo ordine...
Le cose sarebbero dovute restare così. Ma quell'ordine, che rappresentava la civiltà, una melodia estatica mai eguagliata dall'ingegno umano, venne arrestato dai selvaggi del Nord.
Le tribù settentrionali, un tempo fratturate e divise, si erano unite sotto il comando dell'erede di Aremorica, e fiamme di ribellione divamparono lungo i fragili confini dell'impero...

Costei fu in seguito elogiata come "cavaliere di Loch", opponendosi all'onnipresente autorità dorata con un fragile corpo fatto di carne e ossa.
La cantante, che governava su un gran numero di tribù, non si era mai considerata una sovrana; si proclamava bensì un oracolo della Regina delle Mille Acque, in grado di sentire le sue parole.
Nella lontana Capitolium, i saggi giudicarono le sue parole con sussiego, considerandole come un delirio assurdo e infantile.
Ciononostante, insieme al suo esercito, ella colpì le tribù belligeranti come una tempesta, convincendo i suoi riottosi compagni di tribù a giurare fedeltà alla Regina delle Mille Acque.
Poesie e opere teatrali delle generazioni successive hanno tramandato diverse versioni del giuramento dei cavalieri, ma esistono due passaggi che sono comuni a ognuna di esse, come un indispensabile filo conduttore.
Primo: mai sguainare la spada contro chi ha fede in Egeria. Secondo: mai scendere a compromessi di fronte al male (a volte scritto anche come "mai tollerare alcuna traccia di lordura").

"Nel nome del fiore d'argento che mai avvizzisce, giuriamo di scacciare l'usurpatore dorato dal grande mare, e di spazzare via ogni ingiustizia con lacrime e sangue.
Giuriamo di proteggere gli spiriti sorti dall'acqua cristallina, e di difendere il sacro lascito della Regina delle Mille Acque, finché la sorgente di purezza non tornerà a scorrere."

Fu così che una guerra senza fine si spanse come un morbo, mettendo a ferro e fuoco l'oro più austero e l'argento più immacolato.
Così, il desidero dell'Armosta di porre fine ai conflitti si tramutò tragicamente in un fugace miraggio, e la vendetta si scatenò brutale, come onde ruggenti, verso un destino irreversibile.
Infine, giunse un momento in cui la luce della salvezza finalmente si levò all'orizzonte, ma non si sarebbe mai riflessa negli occhi di coloro che cercavano redenzione...