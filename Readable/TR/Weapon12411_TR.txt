
Yeşiller içindeki şehri bulutlar ve sis kapladığında,
Bitmek bilmeyen kar fırtınaları mehtabı kararttığında,
Tüm yaşam ve yarım kalmış bütün hikayeler,
Masmavi gökyüzünden düşen o çiviyle delindiğinde...

Rahibin kızı, Gümüş Yıldız kılıcını başka diyardan bir kahramana verdi.
Uluyan rüzgarın ve karın ortasında, sözleri hedefine ulaşamıyordu.

"Bu dördüncü freski senin için hazırladım. Suretin sonsuza dek bu duvarda kalacak."
"Bu freskin ve herkesin iyiliği için seni bekleyeceğim. Dönebilmen için dua edeceğim..."

Kara gömülü şehrin kızı, aşılı olmasına rağmen verimsiz olan gümüş dallarla birlikte solduğunda...
Buzu ve karı parçalamak için kaderinde bu kılıcı kullanmak olan yabancı, evinden uzakta bazı cevaplar arıyordu.
Mehtap kadar parlak olan kızın son sözleri de o yolcuya asla ulaşmayacaktı.

"Mavi gökyüzünü ve yeşil çimenleri son gördüğümden bu yana uzun zaman geçti. Babamın özlemini duyduğu eriyen buz ve kar manzarasını çizerken, hangi renkleri kullanacağımı bilmiyorum."
"Keşke seni yeniden görebilseydim..."

Yolcunun bulduğu cevap buydu.

Kahraman, verimsiz geçen yolculuğunu sonunda bitirdi.
Kılıcından kara lekeli kan damlarken...
Artık aşina olmadığı karlı patikalarda zorlukla yürüyordu.
Bu dağlık taşranın büyük salonuna döndüğünde...
Onu karşılayan tek şey ölümün çınlayan yankılarıydı.

"Burada bile benim koruyabileceğim bir şey kalmamış..."
"Siz göklerde yaşayanlar, tek arzunuz bizim aşağıda ızdırap çekmemizi izlemek olmalı."
"Öyleyse size demirin ve kanın şarkısını söyleyeyim de vakit geçirmenize yardımcı olayım."
Yabancı, esasında fresklerin arasındaki karı ve rüzgarı parçalamak için yapılmış olan Gümüş Yıldız kılıcını bıraktı.
Ardından, kanlı kızıla boyayabileceği, savaş ve mücadele dolu bir diyar aramak için dağdan indi.
