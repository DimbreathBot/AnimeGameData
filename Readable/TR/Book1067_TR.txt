Macani'nin bir geceyi daha uykusuz geçirdiğini fark ettim... Korkarım arkadaşlarına gerçeği nasıl açıklayacağını düşünüyor hâlâ. Neden öyle hissettiğini anlıyorum tabii ki. Benim de canımı günlerce sıktı. Karısı ve ekibin ilk üyelerinden biri olarak...

Gözlerimi kapattığımda geçmişi görebiliyorum, tıpkı dün yaşanmış gibi.

İnsanlar genç bir adamın seyahat edip macera takımı kuracak yoldaşlar aradığını söylüyordu. Merak edip yüksek bir yere çıktım onu görmek için. Ama tabii Bereket Kolektifinden yeni maceracılığa başlamış bir gence pek itibar eden yoktu, o yüzden etrafında çok az kişi vardı... Dolayısıyla en göze çarpan izleyicisi de bendim.

Yaptığı konuşma fena değildi. Başkalarını övmeyi seven biri olmadığı için sözleri basit ve içtendi. Kendine ve amacına inanıyordu. Orman yangını gibiydi, cesur ve korkusuzdu... Şu an tüm ayrıntıları hatırlayamıyorum tabii ama heyecanı beni etkilemişti.

Buna rağmen kimse onu alkışlamadı, kimse onunla konuşmadı. Gürültücü kalabalığın onu terk edip gittiğini görünce sadece gülümseyip iç çekti, sonra da yerden çantasını aldı. Kalmak gibi bir planı yoktu galiba.

"Şansımı bir de Çiçek Tüyü Klanında deneyeyim." dedi.

Hayal kırıklığına uğrar diye endişelendim. Sonuçta biz Gece Rüzgarının Ustaları öyle pek macera arayan tipler değilizdir.

Arkasını dönüp bana baktı, gözlerinde en ufak bir üzüntü yoktu. Gülümseyerek teşekkür etti, azmi yerindeydi. İnsanlardan gördüğü soğuk karşılık sanki yol kenarındaki dikenli çalılar gibi önemsizdi, yaşadığı her zorluk ise onu büyük macerasına hazırlayan bir başlangıçtı.

İnsan bu kadar hevesli ve berrak bir ruhla nasıl yaşayabilir ki? Farklı yaşam tarzları hep ilgimi çekmiştir.

Daha sonra Chaco katıldı, ardından da Kaplıca Halkından Anja geldi.

Olağanüstü sıcak geçen bir yaz hatırlıyorum. Anja evinde kamp ateşi partisi düzenlememizi önermişti, biz de hevesle kabul edip hazırlandık tabii. Yeni yoldaşlarla tanışmanın keyfi ve gelecek maceraları düşünmenin heyecanıyla hepimiz epey içtik. Sıra macera takımımızın adını bulmaya geldiğinde... Öneriler beklendiği şekilde oldukça tutarlıydı.

Biri "Şanlı Yakıcı Baltalı Mızraklar" ismini önerdikten sonra Macani "Tecpatl'ın Kıvılcımlı Kılıçları" diye bir öneriyle çıkageldi.

Anja neden daha ihtişamlı bir isim istemediğini sordu ona, Macani de hayalinin kahraman olmak olmadığını, dolayısıyla böyle gösterişli bir isme de gerek olmadığını söyledi. Bizi öyle şaşırttı ki o an biraz ayıldığımızı hissettik.

Macani bu topraklarda kahraman eksiği olmadığını, dolayısıyla asıl isteğinin gelecek nesillerin izleyebileceği bir yol açmak olduğunu, geleceğin kıvılcımlarının büyüyüp parlamasını istediğini söyledi...

Tecpatl'ın Kıvılcımlı Kılıçları, kıvılcımların miras kalması düşüncesi... Çok güzel bir isimdi, üstelik anlamlıydı da.

Bugün bizi çok iyi anlatıyor.

Kıvılcımlı Kılıçlar ismini tüm Teyvat'a yaymak istiyorduk ama bu hayalimizi henüz gerçekleştiremedik. Çocuğumuz olduktan sonra ilk geri dönen biz olduk...

Bize güvenen ve bugüne dek maceralarımızda bize eşlik eden arkadaşlarımız için bu aldığımız bencilce bir karardı elbet.

Fakat ebeveynler olarak çocuğumuzu büyürken korumaktan daha önemli ne olabilir ki?

Geçirdiğimiz bunca vakitten sonra arkadaşlarımızın ne cevap vereceğini tahmin edebiliyoruz, fakat içimizdeki suçluluk hissini azaltmıyor yine de. Veda etmek kolay bir karar olmadı, bilhassa liderimiz için.

Belki bu da bizim için yeni bir tür maceradır. Belki de şu an Macani'ye cesaret verme sırası bendedir, o da geçmişte bana cesaret vermişti ne de olsa.

...

Arkadaşlarımız bugünün geleceğini biliyorlarmış, öyle dediler... Biraz alay ettiler tabii ama artık kalbim eskisi kadar ağır değil. Macani'nin de morali düzeldi.

Anja son bir veda yolculuğu yapalım dedi, herkes bir aradayken son bir tatil geçirelim diye... Tam ondan çıkacak bir fikir zaten. Herkesi mutlu etmeyi biliyor, pişmanlıkla ayrılmamızı istemiyor.

Yine işe koyulma vakti geldi. Eşya toplamanın yanı sıra arkadaşlarıma özel hediyeler hazırlamak istiyorum.

Tabii ya, daha yolculuk fotoğraflarımızı koymak için yeni bir albüm de almam lazım.