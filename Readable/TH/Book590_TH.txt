สวัสดีจ้า! เด็กน้อย... เด็กกลาง หรือเด็กโตที่ได้อ่านไดอารี่ และค้นพบสมบัติของฉันในวันหนึ่งของอนาคต!
ฉันเป็นนักประดิษฐ์และนักผจญภัยคนหนึ่ง เป็นอัจฉริยะที่แม้แต่พี่ Idyia ยังคิดว่าฉันฉลาดมาก!
สวนน้ำอัศจรรย์แห่งนี้คือ สถานที่ไกลที่สุดเท่าที่ฉันเคยได้เดินทางมา ฉันสนุกกับที่นี่มากเลย แล้วคุณล่ะ?
ถึงไม่ได้สนุกขนาดนั้นก็ไม่เป็นไรหรอก! เพราะหลังจากนี้ คุณจะต้องได้เดินทางไปยังสถานที่ที่ไกลกว่านี้ และค้นพบสวนสนุกที่ชอบที่สุดเหมือนกับฉันแน่นอน!
ตอนแรกในนิทานของคุณพ่อกับคุณแม่บอกว่า บนก้อนเมฆมีสวนสนุกของนกกระจอกกับ Crystalfly อยู่ ฉันก็เลยทำว่าวอันนี้ขึ้นมา เพื่อค้นหาสวนสนุกนั่น และเพื่อที่จะได้เล่นกับเพื่อน ๆ พวกนั้น
แต่พอฉันบินขึ้นมาแล้วกลับไม่เจอสวนสนุกแห่งนั้น อาจเป็นเพราะฉันยังบินสูงไม่พอละมั้ง
แต่ก็ไม่เป็นไรหรอก! ฉันร่อนลงที่ทะเลทราย ได้รู้จักกับนกสีแดงสุดเท่ แถมยังได้นั่งอยู่บนร่างกายของเจ้าตัวใหญ่ที่มีขามากมายด้วยนะ วิ่งไปนานมาก ๆ เลยล่ะ รู้สึกว่าเจ้าตัวใหญ่แบบนั้นจะชื่อว่า... แมงโป่ง?
สิ่งสำคัญที่สุดก็คือ ฉันได้เจอกับพี่ Idyia ที่ทำให้เจ้านกสีแดงกับแมงโป่งยักษ์ยอมเชื่อฟัง และกลับบ้านไปนอนแต่โดยดีได้!
พี่ Idyia พาฉันมาสวนน้ำแห่งนี้ ลูกบอลน้ำฟิ้วฟิ้วของที่นี่อัศจรรย์กว่า Crystalfly อีกนะ!
ลูกบอลน้ำฟิ้วฟิ้วเอาแอปเปิ้ลอร่อย ๆ มาให้ฉัน ไปหาวัสดุกับฉัน และช่วยฉันทำว่าวอันใหม่ แถมยังพาฉันไปผจญภัยในสถานที่ลึกลับ ไปดูวิวสวย ๆ บนที่ที่สูงมาก ๆ ด้วย!
พี่ Idyia บอกว่า ถ้าฉันกลายเป็นนักผจญภัยที่มีชื่อเสียงมาก ๆ งั้นที่นี่ก็จะเป็นสถานีแรกที่สำคัญที่สุดของฉัน จุดเริ่มต้นของการเดินทางนั่นเอง!
ฉันก็ทิ้ง... แบบแปลนของว่าวเดินทางอันใหญ่เบิ้มที่คิดค้นขึ้นเป็นอันแรกเอาไว้ในไดอารี่!
ไม่แน่นะ หลังจากที่คุณทำว่าวเดินทางตามแบบแปลนเสร็จแล้ว อาจจะได้เดินทางไปสถานที่ที่เต็มไปด้วยเซอร์ไพรส์ และรู้จักกับเพื่อนใหม่ ๆ เยอะแยะก็ได้!
จริงสิ ก่อนที่จะใช้ว่าวอันนี้ อย่าลืมผูกลูกโป่งไว้กับตัวเองให้ดีนะ ไม่งั้นตอนที่ตกลงพื้นอาจจะเจ็บหน่อยนะ!
หวังว่าคุณจะมีความโชคดีที่ใช้ยังไงก็ใช้ไม่หมด จงนั่งว่าวอันนี้แล้วบินไปให้สูงยิ่งกว่าฉันเถอะ!
...
(ด้านหลังไดอารี่มีรูปวาดด้วยลายเส้นง่าย ๆ อยู่มากมาย เหมือนเป็นว่าวที่พูดถึงในไดอารี่ ไม่เหมือนกับลายมือโย้เย้ที่เห็นก่อนหน้านี้ แบบแปลนภาพว่าวดูจริงจังมาก นอกจากมีรูปทรงที่ดี โครงสร้างรับน้ำหนักที่ใช้ได้ผล ยังได้จัดตั้งระบบรักษาความปลอดภัยไว้มากมาย เห็นได้ชัดว่ามีแต่เด็กที่ได้รับการอบรมสั่งสอนที่ดี ถึงจะมีความนึกคิดแบบนี้ได้ บางทีเจ้าของไดอารี่อาจจะเกิดในครอบครัวนักวิชาการ และสนใจด้านวิศวกรรมมาตั้งแต่เด็กก็เป็นได้)
(น่าเสียดายที่ว่าวอันนี้เป็นผลงานของเด็ก จึงเอาไปใช้ได้กับเด็กเท่านั้น... ขนาดของมันเล็กเกินไป ทำอย่างเครื่องร่อนเวหาที่ช่วยพาผู้ใหญ่บินเดินทางในระยะไกลไม่ได้ ถ้าใช้เป็นของเล่นของ Paimon น่าจะกำลังดี... แต่ก่อนอื่นจะต้องหาเวลาเยอะ ๆ มาทำมันออกมาตามแบบแปลนก่อน สำหรับคนที่ไม่มีประสบการณ์ด้านนี้แล้ว เห็นได้ชัดว่าจะต้องใช้เวลาไม่น้อยเลย...)
