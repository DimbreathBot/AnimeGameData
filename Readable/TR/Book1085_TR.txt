...
Kervanı takip ederek Hiisi Adası'na gittim. Oradaki insanlar kendilerine Donuk Ayın Çocukları diyorlar. Danil'e göre bunlar Ay Hanımı'nın müritleri ve... İlginç bakış açılarına sahipler. Örneğin çoğu, tanrılarının lütfunu suistimal etmek gibi gördükleri için Kuuvahki kullanmayı reddediyor. Bu yüzden kervan oradayken bir şey tamir etmelerine yardımcı olmam gerekmedi, sadece kendi makinalarımızı onarmamız yeterli oldu.
Garip bir şekilde, mola sırasında on yaşlarında bir kız çocuğu gizlice yanıma gelip ona bazı mekanik prensipleri öğretmemi istedi. Başkalarının duyacağından çekindiği için olsa gerek, biz ayrılana kadar adını söylemedi. Çok aceleciydi ama aynı zamanda hevesli ve yetenekliydi; öğrettiğim temel bilgileri çabucak kavradı. Donuk Ayın Çocuklarının ona makinalarla alenen uğraşmasına izin vermeyecek olması çok kötü. Diğer gezgin tüccarlardan takas yoluyla aldığım birkaç teknik el kitabını da ona verdim. (Danil başlangıçta bu küçük kitapların hafızamı geri kazanmama yardımcı olacağını düşünmüştü.) Umarım çok çalışır ve bu kitaplardan bir şeyler öğrenir.
...

...
Bu sefer Nasha Kasabası'nda birkaç gün daha kaldım. Kervandan ilk defa bu kadar uzun süre ayrı kalıyorum. Danil ve Demyan'ın geçmişi eskiye dayanıyor gibi; öyle ki Demyan kısa bir sohbetten sonra bana kendi yerinin hemen yanında kalacak bir yer ayarladı. Danil ve diğerleri Snezhnograd'dan dönene kadar ona rahatsızlık vereceğim ama Demyan bundan rahatsız değil gibi duruyor. Hatta benimle biraz makinalar hakkında da konuştu, "Tamirci Baba" adının nereden geldiğini anlatmaya başladı. Şimdi düşününce biraz mahcup oldum, sonuçta bu konuyu benim de söyleyecek bir şeylerim olsun diye seçmişti. Genç yaşına rağmen Nasha Kasabası'nda Sancak Gemisi'ni tek başına yönetmesine şaşmamalı.
Danil, Snezhnograd'a veya Novokitezhgrad'a giderken onlara eşlik etmek isteyip istemediğimi sordu. Sonuçta teknik becerilerimi kazandığım yer orasıydı, belki de kim olduğumu ve geçmişimi bulmamı sağlardı. Ancak nereden geldiğini bilmediğim bir huzursuzluk, gitmeme engel oldu. Belki de kayıp hafızamla veya yaşadığım bir olayla alakalıydı... Tereddüt ettiğimi gören Danil benim yerime karar verdi. Hatta her zaman yaptığı gibi bana göz kulak da oldu.
Talihsiz geçmişimden bahsetmenin bir anlamı yok. Zaten hiçbir şey hatırlamıyorum. Ama şunu söyleyebilirim ki Danil ve kervanın geri kalanıyla tanışmam kesinlikle bir talihsizlik değildi. Onlar olmasaydı uzun zaman önce o sığlıkta hayatımı kaybederdim. Elimde hiçbir şey yokken bana sahip çıktılar, oysa onlara haklarını ödemek için yapabileceğim çok az şey vardı...
...

...
Nasha Kasabası birçok çocuğun evi, ancak ne koşullarda olduklarını hayal etmek dahi istemiyorum. Ancak tıpkı bende olduğu gibi, ihtiyaçları olan şey ne şefkat ne de acımadır. Aslında, bu iki kelimeyi yazdığımda bile içlerinden birinin o kendini beğenmiş yüzü canlanıyor zihnimde. Yine de en azından hikayelerimi ilginç buldukları için mutluyum, gerçi bunun sebebi getirdiğim şekerler de olabilir. Bu numarayı Danil'den öğrenmiştim, "ne olur ne olmaz" diye cebinde biraz şeker taşı demişti.
Çocukların arasında biri vardı ki Kar Kızı hakkındaki hikayelerdense daha çok arkamda sakladığım aletlerle ilgileniyordu. Bir aleti elinde tutmak isteyip istemediğini sorduğumda gözleri parladı! Speranza'nın patronu Katya, çoğu zaman bu çocuklarla yakından ilgileniyordu ve Aino adındaki kıza benim de çok becerikli olduğum teknikleri, yani makinalarla iletişim kurma sanatını öğretebilmem için bize alan da sağlamıştı. Danil ve diğerleri bana sahip çıktığı için ne kadar şanslıysam bu çocuklar da o kadar şanslıydı. *iç çeker* Korkunç trajedilerle dolu bir dünyada bile hâlâ bir sürü iyi insan var...
Aino'nun makinalara olan ilgisinin sadece meraktan ileri gelmediğini, müthiş bir yetenek olduğunu kısa sürede anladım. Ona dişli yapımında kullanılan malzemeleri ayırt etmeyi, basınç göstergelerini kalibre etmeyi ve emniyet supaplarını ayarlamayı öğrettim. Sadece herkesten hızlı öğrenmekle kalmamış, öğrendiklerinden yeni şeyler de çıkarmıştı. Henüz tam olarak ustalaşamadığı aletlerle çalışırken, etraftaki parçaları karmaşık cihazlara dönüştürürken onu izlemek beni çok mutlu ediyor. O, işlenmemiş bir elmas gibi, ama yine de kendine has bir ışıltısı var.
Danil ve diğerleri nihayet Snezhnograd'dan Nasha Kasabası'na döndü. Eşyalarımı toplayıp onlarla seyahat etme zamanı. Keşke burada daha uzun süre kalabilseydim...
...
