Yakarış İlahisi XXI: Huurrekuutar, Donuk Ayın Tanrıçası
Ey Huurrekuutar, kutsal ışığın annesi, dualarımı duy ve yükseklerden buraya bak.
Sessiz gözyaşların soğuk geceyi delsin, hiç solmayacak gümüş bir meşale yaksın ve uzak kuzeyin insanlarına yol gösteren bir ışık bahşetsin.
Ey Huurrekuutar, gümüş mekiğin annesi, duamı işit ve göklere narin duvaklar giydir.
Eğirdiğin gümüş iplik kayıp ruhları yeraltı diyarının pisliğinden çeksin ki soğuk gecede yollarını kaybetmesinler.
Ey Huurrekuutar, sen nereyi gösterirsen biz oraya gideriz ve senin isteğin bizim yasamız olur.
Utanç içinde sahte bir ışığın altında şarkı söylemektense, ölümün soğuk gecesi kör etsin gözümüzü daha iyi.

(Rahibe Ehrnrooth'un Notu: Bu, duanın eski, düzenlenmemiş bir versiyonudur. Başlangıçta kısaydı, zira uzun uzadıya konuşulamayacak kadar kutsal olan tek konular, atalarımızı koruyan baş tanrı ve ayların kökeni, geçmişi ve geleceğiydi. İlk Ay İlahicisi Aila, duayı daha sonra düzenleyip basitleştirdi. Aşağıdaki metin, artık tüm ilahiler için standart kabul edilmektedir:

Ey solgun beyaz Donuk Ay, uzak kuzeyin çocukları adına sana yalvarırım, yükseklerdeki semavi kubbeden buraya bak.
Sessiz gözyaşların dondurucu geceyi delsin ve biz terk edilmiş ve unutulmuş olanlara yol gösteren ışığını bahşetsin.)

Yakarış İlahisi XXII: Kuutar, Ay Hanımı
Ey saf ve kusursuz yeni ay, Donuk Ayın elçisi adına lütfun ve merhametin için sana yalvarıyorum.
Bizi günahlarımızdan arındır, Cennetten ebediyen men edilmişlerin bitmek bilmeyen acılarını ve gözyaşlarını sil.