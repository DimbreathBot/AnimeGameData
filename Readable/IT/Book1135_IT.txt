...Ho mentito, proprio come hanno fatto Lovia e mia sorella. Ho detto di no quando il signor Solovei mi ha chiesto se avessi provato una sorta di odio.

...Ma come posso esprimere con le parole l'odio nel mio cuore? Come può una persona gentile e sincera come lui comprendere una tale malvagità?

...No. Non dovrei pensarla così, e non c'è bisogno di dirlo a nessuno. Il signor Solovei non ha bisogno di essere disturbato con cose tanto banali. Nessuno è tenuto a sopportare il peso della sofferenza altrui. E, anche se volesse davvero ascoltarmi, e se la sua gentilezza lo commuovesse fino alle lacrime... Cosa cambierebbe? Alla fine, causerei un dolore inutile a qualcun altro. Nel passato, nel presente e nel futuro, e tra gli infiniti fili del destino che Lovia mi ha permesso d'intravedere per errore, solo le anime gentili che dovrebbero sorridere hanno versato delle lacrime per le disgrazie altrui. E dal momento che il globo sublunare è sempre stato un luogo in cui il bene viene ripagato con la crudeltà, il minimo che io possa fare è risparmiargli un dolore che non gli farebbe alcun bene.

...Un tempo disprezzavo le menzogne. Ma ora mi ritrovo a dirle intenzionalmente. Forse il [...] degli ultimi dieci anni è stato una punizione per questo momento...

...Ma questo non ha più importanza. Dalla nobile di Sale ai discendenti delle djinn di Gurabad, ci sono stati molti casi in cui gli innocenti hanno subito le pene più severe, figuriamoci un peccatore tanto intriso nel [...] quanto me! Se il filo bianco argenteo si è già proteso verso il mio collo, tanto vale che io stesso porti il peso di altri peccati imperdonabili, affinché i bambini non ancora contaminati possano essere risparmiati...

...Ciò che è nato dalla Luna gelata deve tornare a essa. Tutti i muri, le torri, le fortezze e i templi devono essere abbattuti, eccetto i grandi pilastri eretti qui dal Dragogenito, ovvero il santuario sacro in cui i nostri antenati hanno trovato rifugio. L'isolamento prolungato nutre solo ambizioni fugaci e illusioni vuote. Che si tratti della riverenza per la natura, della gentilezza verso gli stranieri e di quelle virtù al limite dell'incredibile, e non dell'orgoglio dei morti, che separa i nostri fili dai loro. Solo allora non ci sarà più qualcuno come Lovia... Né come me.

...Tra alcuni decenni a partire da adesso nascerà una nuova divinità della luna... Che ironia! La lunga e disperata ricerca di Lovia è stata, alla fine, vana. Anche se [...] avesse dato alla luce l'erede sacra, e non l'uomo che rapì mia sorella... Colei che avrebbe dovuto essere la nostra sovrana avrebbe soltanto generato un caos ancora più grande a Snezhnaya. La nascita della Luna nuova non aveva nulla a che fare con le sue azioni. Non avrebbe potuto nemmeno prevedere l'arrivo di quella fanciulla, né sapere che il trono sacro non era mai stato davvero infranto...

...Non so se riuscirò a vivere fino ad allora per poter assistere a quel momento, poiché la vista del mio filo mi è nascosta. Ma prego affinché ciò non avvenga. Coloro che si sono macchiati del peccato non sono destinati a vedere la luce pura della luna...

...In ogni caso, la gente deve arrivare a credere che la Luna nuova si diletti solo nella gentilezza, nell'amicizia e nell'aiuto reciproco, e che nessuna preghiera o immolazione soddisferà mai la nostra divinità. Questo è ciò che devono credere. Se non lo faranno, qualsiasi ideale, per quanto nobile, si avvizzirà e svanirà nel lerciume che giace sotto il chiaro di luna...

...I fili degli dèi sono troppo luminosi per me, e non riesco a vedere dove sia diretta. Ma, perlomeno, gli Eredi della Luna gelata, riscattati nel suo nome, devono assicurarsi che il potere della scelta rimanga unicamente nelle sue mani. Nessuno dovrebbe mai pretendere una ricompensa o un riconoscimento da lei, che non dovrà mai diventare la "divinità perfetta" che gli altri si aspettano...

...Figlia della Luna gelata, Fanciulla della Luna nuova... Che un giorno ella possa ammirare il sogno della vera felicità... E che la Luna gelata non perdoni mai i miei peccati, in quanto ho maledetto il suo nome più volte di quante non riesca a contarne.