
Bu dünyada kaçmanın gerçekten mümkün olmadığı çok az tuzak vardır, zira en sıkı ağlar bile iğneyle örülebilir.
Ölümcül bir tuzak söz konusu olsa bile, kancaların ve kafes demirlerinin arasında saklı bir umut ışığı vardır hep.
Hiçbir kalbin tamamen kilitlenemeyeceği gibi, en temkinli savunmalar bile sarsılır eninde sonunda.

Sarayda büyüyen bir Fey için yalanlar ve ikiyüzlülük, hileler ve tuzaklardan çok daha tehlikelidir.
Soylular, haksız kazançlarını muhafaza etmek için hazinelerini sayısız ölümcül tuzağın ardına sakladılar.
Kimsenin sağ çıkamayacağına inansalar da, zeki Feyler her zaman kaçmanın bir yolunu bulurdu.

Çünkü bir yapı ne kadar karmaşıksa o kadar kusur barındırır.
Doğru anı yakaladığında tüm engeller ortadan kalkar.

Serseri olarak bilinen hırsızın namı işte bu şekilde yayıldı. Kendini o kadar iyi gizliyordu ki kimse gerçek kimliğinin soylu Nashchokin olduğundan şüphelenmedi bile.
Bir yandan sarayın ve aristokrat toplumunun sıkıcılığına göğüs geren bir soyluyken, öte yandan birlikte gülüşüp sohbet ettiği lordların sıkı korunan hazinelerini yağmalayan kötü şöhretli hırsızdı.
Dışarıdan etkilenmeyen, sakin ve ölçülü bir hayat sürmesi gerekirdi aslında. Ancak...

"Hey! Sinsi tilki seni! Evet, sana diyorum! Gölgelerde saklanmaya devam ediyorsun ha? Gözün yiyorsa benimle Grandükün akşam ziyafetine gelirsin!"
"Bir yarışma yapalım. Dükün sırrını ilk keşfeden kim olursa, usta hırsızın unvanını o üstlensin!"
"Ayrıca şunu unutma: Kaybedersen soyluların altınını ve gümüşünü gerçekten ihtiyacı olanlara dağıtacaksın. Usta hırsızın yolundan gitmek için bu gerekir."

Feyin bu da dahil her türlü sorundan kaçınması gerekirdi. Ama ziyafette toplanan saygın kimselere küçümseyerek bakan genç kadını gördüğünde bu değişti.
Ustaca girdiği saygıdeğer misafir kılığının tek bir kusuru vardı, o da yeterince yapmacık davranmamasıydı.
Böylece Kılıçkıran'ın meydan okumasını kabul etti, ama zaferin vereceği heyecanı istediği için değildi. Bir insanın gerçek doğasını görmek istiyordu, zira bulunduğu dünyada buna çok nadir rastlanırdı.

Oyunu kazanmaktan daha akıllıca olan oyuna hiç bulaşmamaktı, bu yüzden oyunda hep yan çizen Fey sürekli üstünlük sağladı.
Aşağılandığı için öfkelenen genç kadın, yenilgiyi kabullenmeyi reddetti. Bu seferki meydan okuması şahsiydi, soyluyu en büyük onurundan mahrum edecekti.
Çariçenin bizzat hediye ettiği hazineyi çalıp fakir çocuklara dağıttı. Zafer onundu artık.
Yakınlardaki Fey, kıkırdayarak yırtık pırtık bir çocuk oyuncağını altın yaldızlı vitrine yerleştirdi.
Açılış töreninde oyuncak göründüğünde hem genç hanımefendi hem de soylular şaşırıp kaldı. Kimin kazandığı aşikardı.

Ancak soylular, artık alt tabakanın kışkırtmalarından bıkmıştı. Böylece kaçışı olmayan bir tuzak kurdular.
Fey, bu soruna basit bir çözüm buldu: Hazineyi çalan ve yerine oyuncağı bırakan hırsızın iki farklı kişi olması gerekmiyordu. Bu yüzden sakince tuzağın içine girdi ve iki suçu birden üstlendi.

Nüfuzlu ailesi sayesinde halka açık infaz edilmekten kurtuldu, hatta son bir dilek dileme hakkı oldu.
Uzun bir süre sessiz kaldıktan sonra "Lütfen cenazem için boş bir tabut hazırlayın." dedi Fey. Şaşırtıcı bir şekilde dileği hiç sorgulanmadan yerine getirildi.
Feyin dudaklarında ufak bir tebessüm belirdi. Sonra da yüksek surlardan sonsuz sessizliğe attı kendini. Böylece yaşam ile ölümün nihai yargısını güç sahiplerinin ellerinden aldı.
Fakat Serseri olarak bilinen hırsız bile nihayetinde ölümün karanlık gölgesinden kaçamadı.

Sonsuza dek saklanabilen çok az sır vardır, onlar da mezarların derinliklerine gömülen sırlardır...
"Sevgili dostum, umarım bu gizemi hayatın boyunca çözmezsin."