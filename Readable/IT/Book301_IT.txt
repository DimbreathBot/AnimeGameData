-Capitolo di Inazuma-
Edizione speciale sulla geografia di Teyvat: I diari di Inazuma di Alice

Monte Yougou
Su questa montagna, all'estremità settentrionale dell'Isola di Narukami, crescono rigogliosi gli alberi di sakura. Tutti questi alberi condividono le radici con il più grande di essi, il Sakura sacro, che si trova sulla cima della montagna.
Il Gran Santuario di Narukami, il più grande dei santuari d'Inazuma, è dedicato al Sakura sacro.
Negli ultimi anni è stata la piccola Yae a occuparsi del santuario. Ah, com'è cresciuta! È proprio un peccato pensare che non potrò più farla piangere facilmente come facevo una volta.
In realtà pensavo che si sarebbe ubriacata rapidamente, avrebbe iniziato a piangere e a parlare in modo stupido, invece ha fatto ubriacare me... Mi sono resa ridicola e sono stata presa in giro per questo. Mi hanno fatto passare per una vecchia che ha avuto quello che si meritava... Bah.
...Ed ecco che anch'io volevo stuzzicare un po' di più quella ragazzina.

Città d'Inazuma
Ho portato una nuova formula per i fuochi d'artificio a casa di quel ragazzo di Naganohara, ma quando mi ha sentito parlare di una nuova medicina che avrebbe potuto curare la sua sordità, ha esitato e non l'ha accettata.
Quel ragazzo è proprio un conservatore in fatto di esplosivi: li diluisce sempre al punto da non poter causare alcun cambiamento fisico evidente all'ambiente e si affida sempre alla combustione di metalli diversi per produrre effetti visivi monotoni.
E i test li fa solo nella sua bottega! Ma avanti, dov'è il divertimento?
Ah, che spreco!

Invece sua figlia Yoimiya è davvero una ragazzina interessante. Abbiamo preso un sacco di dolci durante il festival e abbiamo provato delle formule nuove. È stato molto divertente!
... E poi siamo state portate su una spiaggia deserta dai vigili del fuoco. Si parlava di nuove regole con cui mantenere la pace alla Città d'Inazuma, o qualcosa di altrettanto sciocco.

Abbiamo discusso molte nuove idee e mi ha anche dato un feedback costruttivo. È una ragazza di talento. Se nel paradiso che ho realizzato per Klee ci fosse stata anche una delle performance pirotecniche di Yoimiya, sarebbe stato perfetto!
È un peccato che quella generale scorbutica ci tenesse troppo d'occhio, altrimenti avrei aiutato Yoimiya a migliorare alcuni dei suoi gadget o l'avrei addirittura portata via.
Questo mi ricorda di quella volta in cui, non molto tempo fa, stavo preparando una medicina che avrebbe permesso di volare nella cucina imperiale. Per un mio errore è esplosa, ferendo una giovane guerriera tengu al punto che la sua ala sinistra avrebbe avuto bisogno di quasi un mese per guarire. Volevo aiutarla a ricucire la ferita, ma sembra che da allora mi stia evitando...
Beh, le ho lasciato comunque una medicina, giusto per vedere che effetto avrebbe fatto.
Dopo l'incidente, sembra che quella persona che se ne sta sempre rintanata a Tenshukaku abbia inviato dei soldati proprio per controllare ogni mia mossa. Mi sembra un po' troppo, no?
Mi sono anche scusata con lei, ma non vuole smetterla.
È stata lei a permettermi di condurre gli esperimenti nella cucina imperiale, sapete?

Inoltre, la signorina Kamisato ha rifiutato l'invito del mio gruppo per la sesta volta, Ah, che delusione.

Tatarasuna
Tatarasuna è una catena di isole a forma di anello. Le montagne si ergono a picco sul mare e circondano la grande fornace al centro. Qui si produce l'Acciaio di giada d'Inazuma, un minerale ricavato dal sangue e dalle ossa di un dio sconfitto. Viene poi trasformato senza sosta nelle migliori armi per i pezzi grossi d'Inazuma.
Questo posto è l'orgoglio del commissario Tenryou che si prende enorme cura dei lavoratori e degli specialisti tecnici.
Durante il mio soggiorno a Tatarasuna sono stata accompagnata da una signora di nome Kagami Gozen. Sembra che sia una leader tra i lavoratori e che abbia un incarico ufficiale nello Shogunato. Anche se è una subordinata del commissario Tenryou, si presenta come una sua pari di fronte ai lavoratori.
Tutti la amano e si fidano di lei. Oserei dire che il loro rispetto per i suoi dispacci potrebbe essere persino maggiore di quello che nutrono per la Shogun... Ma la stessa Kagami Gozen si acciglia spesso. Ha un aspetto molto poco amichevole.

I lavoratori di Tatarasuna sono in gran parte senza radici, portati su queste coste dalle onde della storia. I loro numerosi tatuaggi e i canti di lavoro li distinguono, ma rafforzano anche i loro legami reciproci.

Come gli altri lavoratori a Tatarasuna, il corpo di Kagami Gozen presenta cicatrici dovute alle ustioni ad alta temperatura provocate dal Tatarigami. Agli occhi degli estranei questi possono essere segni di persone malate o destinate a una vita breve, ma qui è il modo in cui si identifica la famiglia.

Mi sono presa la libertà di modificare la Fornace Mikage, gettando in mare alcune valvole e pannelli e migliorando la cupola di contenimento, che prima poteva essere considerata, al massimo, meglio di niente. Chissà se gli ingegneri di Fontaine saranno piacevolmente sorpresi?
Il vecchio Kujou potrebbe arrabbiarsi un po' per il calo della produzione, ma almeno la fornace non andrà in tilt per il surriscaldamento, e credo che anche in caso di guerra, che potrebbe arrivare presto, l'esplosione non dovrebbe essere troppo grande.
Grande secondo i miei standard personali, ovviamente.

Mmh, in realtà... I miei ingegnosi interventi potrebbero forse evitare proprio che la guerra scoppi?
Per quanto mi riguarda, sarei più che lieta di vedere l'espressione di quegli astrologi quando le loro previsioni si riveleranno errate! Ah!

Isola di Yashiori
Ah, i cieli tersi dell'Isola di Yashiori sono davvero una vista piacevole!
Quei boriosi onmyouji ci hanno spiegato che la Shogun Raiden ha posto molti reparti in questo luogo per prevenire la corruzione che trapela dai resti del Dio serpente... o qualcosa del genere. Non sono brava con il loro gergo religioso.
Per quanto posso osservare, quei pali della luce sono piuttosto interessanti. Sebbene abbiano l'aspetto di oggetti dedicati all'Archon di Electro, le tecniche utilizzate per realizzarli mi sono abbastanza familiari.
Wow, ma guarda un po'! Dovrebbe essere un diario di viaggio, non un articolo accademico!

Siamo stati accolti calorosamente da Washizu, il capo del Villaggio di Higi. Il pesce alla griglia e gli onigiri erano ottimi!
Inoltre, quel posto che chiamano Spiaggia di Nazuchi è pieno di pirati amichevoli... Ah, è un peccato che non abbia potuto rimanere su quest'isola più a lungo.
Le miniere dell'isola sono luoghi molto frequentati, ma le attrezzature utilizzate sono piuttosto arretrate. Anche se la Shogun ha messo a punto tutte quelle protezioni, bloccando la maggior parte della diffusione del Tatarigami, molti minatori hanno comunque contratto malattie croniche a causa dell'esposizione prolungata all'influenza di quei cristalli di osso di serpente.

I mochi ai fiori di sakura che gli onmyouji hanno portato con sé sono molto gustosi, ma non sono certo all'altezza delle bellezze che produce la piccola Yae.

Probabilmente più tardi dovrei fare una visita al Santuario di Asase. Mi chiedo come se la passi quella gatta cicciona ultimamente... L'altra volta ho cercato di catturarla con una gabbia speciale, ma sono stata fermata da quella sacerdotessa guastafeste.