
Tanto, tanto tempo fa, in quella che oggi è considerata un'epoca di miti, quando ancora i grandi draghi percorrevano le terre riarse...
Gli eroi gemelli perduti, superate innumerevoli prove, si riunirono di nuovo davanti al corpo esanime del drago malvagio e fecero un giuramento.

"Nostro padre ha perso la vita a causa dei capricci impulsivi del Signore dei Draghi, e nostra madre si è sacrificata per proteggere i suoi figli.
Se non fosse stato per la Comunità dell'Abbondanza e dei clan delle miniere, Ahpub e Ixquieh non avrebbero potuto ricongiungersi.
Pertanto, giuriamo sul sacro Yaxche di annientare la morte, la distruzione e il dolore,
di far sì che i forti del mondo cessino di opprimere i deboli, e di portare la luce in questa terra priva di giorni e di notti."

Così, seguendo il sentiero della "forza" e delle "benedizioni", gli eroi gemelli partirono per un'avventura.
Il ragazzo dal temperamento esplosivo e la ragazza dall'indole docile si facevano compagnia, completandosi a vicenda...

"Io e la mia gente non siamo che fragili mortali, mentre tu sei un possente drago capace di scuotere finanche i cieli, avendo il vento e la pioggia al tuo comando.
Evoca il tuo fulmine tre volte. Se non ci colpirai, dovrai incassare tre dei nostri colpi.
O grande drago, che sei conosciuto per il tuo orgoglio e la tua nobile natura, hai tu il coraggio di affrontare dei mortali? Oppure vuoi solo fuggire?"

Fu così che, con una forza di gran lunga superiore alla comprensione dei mortali, essi sfidarono colui che si autoproclamava il dio Sole.
Affrontarono tuoni e fulmini in grado di far tremare le montagne, e infine, con nient'altro che una cerbottana, riuscirono a scagliare via il sole fasullo.

"Hai visto, o re glorioso? Come ha potuto l'arte grezza dei comuni mortali forgiare una gemma tanto bella?
Il nostro Maestro ha ordinato a me e ai miei sciocchi fratelli di venire qui per offrirti un unguento segreto che guarirà le tue ferite.
Ecco la gemma che ci ha donato il nostro Maestro. Ti invito a esaminarla personalmente. Come potremmo mai farti del male?"

Così, una gemma falsa che sembrava perfettamente identica all'originale, forgiata con un fuoco finora sconosciuto ai mortali,
ingannò il grande drago, inducendolo a bere l'elisir che lo privò del suo potere, seppellendolo ancora vivo tra le montagne.

Innumerevoli leggende d'avventura, al di là di ogni immaginazione, divennero in seguito l'origine delle tradizioni che accomunano la Comunità dell'Abbondanza e la tribù delle miniere.
E, nel punto dove tutte le strade s'incrociano, gli eroi gemelli che incontrarono il guerriero camminarono assieme a lui nel vento della notte...

"O valoroso eroe, se il tuo cammino condurrà all'uccisione degli empi draghi...
O valoroso eroe, se il tuo cammino condurrà alla cessazione delle sofferenze...
Noi giuriamo su questo sacro Yaxche e sui nostri avi
che i dardi di Ahpub e le fiamme della forgia di Ixquieh apparterranno a te."