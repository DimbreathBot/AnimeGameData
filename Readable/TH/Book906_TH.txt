นี่เป็นเรื่องราวของแม่มดน้อย ที่ออกเดินทางเพื่อตามหา "เพลิงที่ไม่มีวันดับ"
เรื่องราวเริ่มต้นขึ้น ณ สุดเขตทางตะวันตกของอาณาจักรเวทมนตร์ มีแม่มดน้อยคนหนึ่งได้พบกับ "บททดสอบขั้นสุดท้ายสำหรับการเป็นแม่มด" ตามธรรมเนียมแล้ว เพียงแค่ผ่านการทดสอบนี้ ก็จะสามารถกลายเป็นแม่มดที่แท้จริงได้ทันที
บททดสอบจะต้องใช้วิธีจับฉลาก ซึ่งผลการจับฉลากจะเป็นแบบสุ่ม การออกแบบเช่นนี้มักจะทำให้เกิดเหตุไม่คาดฝัน แต่เนื่องจากอาณาจักรเวทมนตร์ยึดติดกับธรรมเนียมเก่าแก่ จึงทำให้กติกาการจับฉลากสำหรับการทดสอบนั้น ยังคงสืบทอดตั้งแต่โบราณกาลมาจนถึงทุกวันนี้!
โลกภายนอกมีทฤษฎีที่เรียกว่า "กฎของเมอร์ฟี" ดูเหมือนจะเขียนไว้แบบนี้นะ... ซึ่งหมายถึง เรื่องร้ายที่กลัวจะว่าเกิดขึ้นมักจะเกิดขึ้น และแล้วเรื่องไม่คาดฝันก็มาเยือนถึงตัวแม่มดน้อยอย่างไม่ได้เหนือความคาดหมาย!
มีแม่มดน้อยบางคนได้โจทย์ที่ง่ายมาก อย่างเช่น สรรสร้างคำตอบสุดท้ายของวัตถุในจักรวาลอย่าง "ศิลานักปราชญ์" บ้างล่ะ พาวาฬแห่งจักรวาลสุดแกร่งกลับมาบ้างล่ะ หาวิธีข้ามเวลา หรือไม่ก็ไปยังโลกคู่ขนาน เพื่อเสาะหาคัมภีร์กรีมัวร์ที่เลิกตีพิมพ์ไปแล้วเพราะสงครามเวทมนตร์โบราณ บลา ๆ ๆ
แต่แม่มดน้อยตัวเอกของเรื่อง กลับได้รับโจทย์ที่โหดหินสุด ๆ ว่า... ต้องตามหาและนำ "เพลิงที่ไม่มีวันดับ" กลับมา บางที อาจารย์แม่มดที่เคารพ อาจจะมีความคิดเห็นอะไรเกี่ยวกับโจทย์นี้ก็ได้นะ?
อาจารย์แม่มดกำลังเพลิดเพลินกับชายามบ่ายแสนหวานกับเพื่อน ๆ เธอปลอบใจแม่มดน้อยว่า "เป็นเพราะเธอถูกลิขิตให้เป็นแม่มดที่ยิ่งใหญ่กว่าคนอื่น ดังนั้นโจทย์ของเธอจึงยากกว่าคนอื่น การไขปริศนาที่ยังคลี่คลายไม่ได้ต่างหากที่น่าสนุกที่สุด!"
"จริงเหรอ?"
"ใช่แล้ว ไว้เธอกลับมาแล้ว ฉันจะเตรียมงานเลี้ยงน้ำชาที่งดงามกว่านี้ไว้ต้อนรับเธอเอง!"
เพื่อนของอาจารย์แม่มดกระซิบบอกอาจารย์แม่มดว่า: "นี่ เธอทำเกินไปหน่อยรึเปล่า? เห็น ๆ อยู่ว่าเธอไม่ตั้งใจจะตั้งบททดสอบดี ๆ ก็เลยคิดโจทย์ขึ้นมามั่ว ๆ แบบนี้ ถ้าโลกนี้มีของแบบนี้อยู่จริง เครื่องจักรนิรันดร์ก็คงถูกคิดค้นออกมาได้แล้วล่ะ ทำไมเธอไม่ให้แม่มดน้อยคนนั้น พิสูจน์ทฤษฎีเอกภาพบนพื้นฐานของทฤษฎีอิเล็กโทรวีคครั้งใหญ่ล่ะ?"
"ไม่เป็นไรหรอก ชีวิตคนเราก็เต็มไปด้วยคำโกหกมากมายทั้งนั้นแหละ" อาจารย์แม่มดพูดอย่างไม่ละอายใจ "อีกอย่าง นี่ไม่ถือว่าเป็นคำโกหกซะหน่อย! ฉันรู้ว่า 'เพลิงที่ไม่มีวันดับ' มีอยู่จริง ดาวที่ลุกโชนดวงนั้น... เอ๋? ฉันเคยเห็นตั้งแต่เมื่อไหร่นะ... เหมือนจะลืมไปแล้วแฮะ"
อาจารย์แม่มดหันมา: "อะแฮ่ม! เนื่องจากโจทย์การทดสอบนี้ยากเกินไปจริง ๆ ฉันจะให้เวลาเธอในการทำเพิ่มเป็นสามเท่าของเวลาที่แม่มดน้อยคนอื่น ๆ ใช้ก็แล้วกัน! ฮิฮิ สู้ ๆ นะ!"