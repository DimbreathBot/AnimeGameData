Başlangıçta, meltemle dalgalanan perdeler dışında hareket yoktu,
Bilinmeyen bir yerden hayvanların çiğneme sesleri geliyor, duvarlarda yankılanıyordu.
Boş odadan kulak tırmalayıcı bir kahkaha koptu,
Karanlıkta ilerlemeye başladı adı konulmamış korku.
Ardından korkunç bir fırtına koptu,
Parlak, kırmızı bir sis bulutu
Bir kefen gibi kalenin etrafını sardı.
Kalenin merkezindeki büyük sahnede uzun, ince bir silüet belirdi,
En sonunda kara cübbeler içinde bir karanlık ruh geldi.
Daha az önce keyif süren misafirler,
Çığlık atmaya fırsat bile bulamadan
Yere yığıldılar birer birer.
Efendi tahtında titreyerek oturuyordu,
Karanlık ele geçirdi onun da ruhunu.
Düşen tuğla ve fayansların gürültüsüyle,
Kalenin ihtişamı gömüldü tarihe,
Işıltılı dalgalar çekti kaleyi suların dibine.
Kulelerin gölgelediği kanlı ay bir kez daha gökyüzünde belirdi,
Habis ışıltılarla kaplandı diyarın her yeri.
Ve bugün dünyanın en saf gölünün kıyılarında,
Çok zaman önce yıkılan o kalenin yansıması belirir sularda.
Bir zamanlar tüm odalarında yankı bulan neşe ve görkem,
Geçmişte kaldı artık, rüya ve efsanelerde.
Harabeler, üzerinde kasvetten bir örtüyle yatar derinlerde.
Kırılmış pencerelerin ardında canavar görünümlü heykeller,
Kulak tırmalayan bir şarkı eşliğinde kaleyle birlikte denize gömüldüler.
Orada karanlık, ölüm ve kayıptan başka hiçbir şey kalmadı.