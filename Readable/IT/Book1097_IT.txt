Sono passate tre settimane da quando il poruchik mi ha assegnato quassù. Rispetto alle nuove reclute che raccolgono i materiali per l'Istituto di Progettazione, direi che me la passo abbastanza bene. Non c'è molto altro da fare, se non aspettare. Non mi è capitato di vedere anima viva su queste maledette montagne, figuriamoci dei banditi. Non mi resta che scrivere sul mio diario e osservare la vegetazione. Se quei due professori si sbrigassero a finire la loro ricerca, chi lo sa... magari potrei ricevere nuovamente delle lettere dalla mia adorata Parashka. Mi chiedo come se la stia passando alla scuola militare. Spero che quegli arroganti ricchi pieni di sé non le stiano rendendo la vita difficile...

...Elena ha troppo tempo libero. È sgattaiolata fuori dall'accampamento per andare a caccia. È in tutto e per tutto una signora di Morepesok: non ha alcun rispetto per le regole. Il capitano Volkov l'ha beccata e le ha fatto una bella ramanzina. Il verdetto è stato "inadempienza al dovere". Dopodiché abbiamo mangiato un bel boccone di carne della capra che aveva portato. Forse è passato troppo tempo dall'ultima volta che ho mangiato carne, ma quella capra era più buona di tutte quelle che avevo mangiato in città. Forse è per questo che la gente rozza di frontiera sceglie di vivere in questo postaccio sperduto...

...I professori si stanno scannando tra loro. In un posto come questo, guardarli litigare è la nostra unica fonte di intrattenimento. Sono entrambi nelle alte sfere del Palazzo dell'Armeria, e nessuno dei due è disposto a cedere, soprattutto quando si tratta di ricercare frammenti di luna. Vogliono entrambi essere i primi a fare un passo avanti e guadagnarsi il plauso della Tsaritsa. Il professor Karnatsky non cerca nemmeno di nascondere il suo disprezzo per il professor Preobrazhensky. Ha persino chiamato il suo futuro genero un folle, e ha affermato che la ragione per cui Preobrazhensky ha raggiunto il suo attuale rango è (...). Beh, quel vecchio bacucco è rimasto talmente scioccato che è diventato bianco come un cencio. Ha iniziato a blaterare qualcosa nella lingua delle Fate, ma non sono riuscito a capire una parola...

...Almeno le capre del posto hanno un buon sapore. Il capitano Volkov dovrebbe essere il prossimo a cacciare, così potremmo accusarlo tutti di inadempienza al dovere...