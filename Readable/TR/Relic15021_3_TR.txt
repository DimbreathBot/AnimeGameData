
"Nereye gidiyorsun gezgin?"
Başıboş gezen genç, çocuğun seslenmesiyle durdu.
Bu çocuk Tatarasuna zanaatkarının çocuğuydu. Hasta olmasına rağmen hâlâ gözleri parlıyordu.
Genç adam, çocuğa Inazuma Şehri'ne doğru gittiğini söyledi.
"Ama şu an çok yağmur yağıyor. Giden insanlar da hâlâ dönmemiş!"
Genç adam cevap vermek için birkaç kez ağzını açıp kapattı... En sonunda çocuğa belli belirsiz bir gülümsemeyle karşılık verdi.
Bir daha bu adaya geldiğinde, o çocuk orada olmayacaktı.

"Nereye gidiyorsun Inazumalı? O sandal senin değil!"
Gezgin genç adam, limanda sandalcı tarafından durduruldu.
Genç adam kılıcını çekmek üzereyken, yanındaki adamlardan biri onu engelledi.
Adam, denizciye bu yabancı gencin onunla birlikte olduğunu söyledi.
"Ah, demek o sizin misafiriniz bayım. Haddimi aştım, beni bağışlayın."
Adam gence soğuktan korunması için bir ceket verdi ancak genç kafasını salladı.
Onun böyle şeylere ihtiyacı yoktu. Tek isteği, bu uzun yolculuğu boyunca karşılaşabileceği ilginç şeyleri öğrenmekti.

"Haberci Efendimiz, yolculuk nereye?"
Bu hayatta en çok boşboğaz insanlardan nefret eden genç adam, astına elinin tersiyle bir tokat attı.
Öte yandan, insanların yüzündeki dehşeti ve çaresizliği görmekten de çok keyif alırdı.
Ve belki de aptal yardımcısını etrafında tutmasının nedeni, tam olarak yüzünün aldığı hallerdi.
O korkak, aşağılık tipe doğuya, Mondstadt'a gideceklerini söyledi.
"Anlaşıldı! Hemen korumalarınızı çağırıyorum!"
Tabii ki korumaya ihtiyacı yoktu ama bu ahmaklara laf anlatamayacak kadar da tembeldi.
Gezenti kimliğine bürünüp doğuya doğru yalnız başına yola çıktı.

"Nereye gidiyorsun çocuk?"
Eve dönüş yolunda genç, yol kenarında yaşlı bir kadın tarafından durduruldu.
Ona batıya gittiğini söyledi.
"Yani Yashiori Adası'na mı? Ne yapacaksın orada?"
Bunu düşünmeden söylemişti, aslında son zamanlarda işlerin pek de yolunda gitmediğini biliyordu.
Genç, kadına ilgisi için içten bir şekilde gülümseyerek teşekkür etti ve bir buluşma için oraya gideceğini söyledi.
Sandal kıyıya yaklaştıkça, tuhaf giyimli bir kadının kıyıda durduğunu görebiliyordu.
Kadın, genç adama uzaktan kristal bir küre fırlattı.
Genç adam küreyi kolayca yakaladı ve batmakta olan kızıl güneşe doğru kaldırdı.