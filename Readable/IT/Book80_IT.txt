Spiritualità degli Hilichurl

Proprio come gli abitanti della sette nazioni di Teyvat hanno tutti le proprie credenze religiose, lo stesso vale per gli Hilichurl. Tuttavia, non adorano un'entità specifica presente in questo mondo, come uno dei Sette, ma il potere elementale stesso in senso più astratto. Ad esempio, alcune tribù di Hilichurl a Mondstadt venerano l'Anemo proprio come gli umani, ma non riconoscono l'Archon di Anemo Barbatos, adorando invece il potere dell'Anemo stesso. Non è raro che Hilichurl che venerano elementi diversi vivano nella stessa tribù. L'affinità verso un dato elemento di un singolo Hilichurl può essere dedotta dai motivi sulla sua maschera e dal colore delle pitture sul corpo.

Delle osservazioni dirette indicano che lo sciamano, responsabile dell'organizzazione delle offerte e delle cerimonie di adorazione per la tribù, applica ai capelli e alla pelle dei fedeli una tinta il cui colore rappresenta l'elemento che questi venerano. Gli sciamani sono vestiti e adornati in modo più ricercato rispetto ai membri comuni della tribù, ma, data l'intelligenza limitata degli Hilichurl, è piuttosto improbabile che queste decorazioni più ricercate siano fatte da loro.

Lo sciamano è il leader spirituale della tribù. Conduce i membri in canti e danze durante i rituali, cantando degli inni di lode agli elementi. Se dalla caccia è avanzata della carne, gli Hilichurl la pongono cruda su un altare come sacrificio. Sebbene accumulino molti Mora, pietre preziose e altri oggetti di valore per mezzo di esplorazioni, saccheggi, aggressioni e altri metodi ancora, sembra che la carne cruda sia già di suo considerata un sacrificio sufficiente.

Parrebbe che gli Hilichurl non possiedano alcun concetto del passato o del futuro, focalizzando la loro esistenza solo sul presente. Non accumulano intenzionalmente del cibo per sopravvivere né commemorano i loro antenati. Sebbene siano stati ampiamente osservati dei tentativi di scrittura nei loro accampamenti, un'analisi più attenta rivela che questi segni non sono altro che pallide imitazioni di quelli che gli Hilichurl hanno visto in antiche rovine, e non possiedono dunque alcuna originalità. Gli Hilichurl sembrano avere un'inspiegabile affinità con i resti del passato, come evidenziato dal fatto che le rovine sono tra i luoghi che preferiscono di più per accamparsi. Ma, finora, le ricerche non hanno svelato nulla che possa accennare alla vera natura del loro legame con le civiltà perdute a cui appartengono tali rovine.