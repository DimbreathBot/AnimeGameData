Il tessuto delicato sembra una torta cotta a puntino. Il suo colore principale, un sontuoso color crema, è ricamato con disegni intricati. Il cappello, i guanti e le gonne di colore marrone scuro hanno una consistenza ricca simile a quella del cioccolato. Il colore rosso fuoco, prerogativa di Klee, brilla di una fiamma incandescente come una corona di candele.
La piccolissima Cavalier Scintilla, dopo un'avventura in cui anche nuvole e alberi erano dalla sua parte, si è trasformata, rifiorendo sotto forma della nuova "Maga del Velluto Rosso".

"Qual è la cosa più importante al mondo per una maga?"
Dopo il ritorno a Mondstadt, due cavalieri, uno grande e uno piccolo, sedevano sulle mura della città, a chiacchierare guardando i mulini a vento che giravano con indolenza...
Sebbene Klee fosse a conoscenza del titolo di "maga", dopo aver sentito storie riguardo alla maga dal colore rosso fuoco, la parola aveva acquisito un altro significato per lei.
Da quello che ricordava, gli adulti parlavano spesso di cose importanti collegate alle proprie identità... Qualcosa che chiamavano "responsabilità", forse?
Il Bandito della Daga ghignò misteriosamente, scuotendo la bottiglia di vino che aveva in mano:
"Per definirsi tale, una maga deve saper usare quella forza misteriosa che si chiama 'magia'.
La cosa più importante, per una maga, è trovare un modo per usare il potere della sua magia.
Tanti anni fa, la maga rosso fuoco si serviva dei suoi poteri magici per esaudire i desideri degli altri, creando questo paradiso verdeggiante nel deserto. La gente ne canta le lodi, e la descrive nelle sue storie come una fonte costante di felicità e ilarità.
Forse, da qualche parte nel mondo, ci sono maghe capricciose con caratteri temibili, o segnate da tremende tragedie. Costoro potrebbero usare la magia nel modo sbagliato, e trasmettere la loro rabbia e la loro tristezza alla gente...
Maga del Velluto Rosso Klee, come hai intenzione di usare la tua magia?"
Con queste parole, il Bandito della Daga brindò alla salute della maghetta, indicando che ora era il suo turno di rispondere alla domanda.
La Maga del Velluto Rosso scosse lievemente la testa, mentre il succo nel suo bicchiere rifletteva il suo sorriso candido:
"Klee... vuole rendere tutti felicissimi!"
Dopo aver proferito queste parole, la maga si accorse subito del problema che quel desiderio comportava...
Gli infelici hanno i loro motivi per esserlo. Un sorriso forzato tramite la magia non sarebbe ancora più terribile delle lacrime?
Fortunatamente, la sua testolina si industriò velocemente, e subito trovò la risposta:
"Allora proverò a servirmi della magia per eliminare i problemi di tutti!
Per esempio, la magia potrebbe impedire che la gente si ammali, e fargli guadagnare così tanti Mora che smetterà di temere la povertà! Tutti potrebbero mangiare del pesce a ogni pasto, stare bene e giocare per tutto il giorno!"
Ma tutto questo non sembrava abbastanza. Klee si mise una mano sulla guancia e guardò verso il cielo azzurro e le distanti nuvole bianche:
"Voglio... Voglio sentire i desideri delle persone e salvarle, per poi usare la magia più stupefacente e più potente che ci sia per donare a tutti la felicità che desiderano di più!"
Il sorriso più bello è quello che proviene dalla felicità: Klee l'aveva imparato dal riflesso delle acque del Lago Sicerae.
Il Bandito della Daga rimase per un attimo intontito, ma mentre il vento di occidente lo accarezzava, l'intontimento si tramutò in sollievo e tranquillità:
"In tal caso, la piccola Klee farà del suo meglio, vero? Magari un giorno tu e la tua magia sarete protagoniste di felici e gioiose leggende."
Nella storia, la Maga del Velluto Rosso si spinge in ogni punto di Teyvat con i suoi compagni di viaggio. Ovunque vadano, i problemi e i malfattori spariscono, e la povertà e la sofferenza evaporano senza lasciar traccia. I fiori sbocciano copiosi, e sono circondati dalla luce di un vivace falò, delle candele e delle stelle. Il suono di canti gioiosi e danze di giubilo riempie l'aria, dando vita a una festa allegra e senza fine.