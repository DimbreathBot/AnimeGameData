
Donuk ışığın gümüş bir ayna misali paramparça olduğu ama yeni ayın henüz yükselmediği bir dönemdi.
Uçsuz bucaksız tundradaki yalnız bir kıvılcım gibi, tanrıların kadim lütfu da söndü en sonunda.
Boş ay gökyüzünden gidince, ayın yerini dolduramayan dünya da solmaya başladı.

Geçmişin büyük başarılarına imza atan keramet sahipleri geçici dualara, dualar ise kitlelerin sessiz kaygılarına dönüştü.
O çürümüş ve aysız gecelerde, en saf kana sahip olan kutsal kadın bile
atalarının bir zamanlar yaptığı gibi, ışığın akışını dokuyup dünyayı sarsacak bir şarkıya dönüştürmeye zorlanıyordu.

Uzak kuzeyin ataları, merhum tanrılarına tapmaya büyük hevesle yemin etmiş olsalar da,
onların soyundan gelen ve mehtaplı kürede yaşayan faniler, titrek bir alev kadar geçici hayatlar yaşıyorlardı.
Geçmişte kutsal kadınlar ve Başrahibeler tanrıların lütfunu aktarabildiyse,
yeni ayın da paramparça ışıkların arasından hâlâ yükselebileceğine inanıyordu insanlar.
Bu yüzden lütfun son zerresi yok olduğunda ve artık tanıklık edilecek mucizeler kalmadığında,
sözde inanç ve sözde yalanların arasındaki çizgi, sabah sisi gibi incecik ve kırılgan bir hal almıştı.

Efsaneye göre günümüzde Ay İlahicilerinin giydiği boynuz tacı, Donuk Ayın öldürülmeden önce bahşettiği bir hediyeydi.
Gümüş ağaç parçalara ayrılmıştı, artık beyaz dallarından mahrum kalan azizler yeni taçlar için yalvarıyorlardı.
Onlara acıyan ayın hanımı, doğumlarından itibaren taşıyacakları kutsal taçlar örmüş kusursuz ay ışığından.

Son Başrahibe, tacını soğuk ve sarsılmaz demirden dövmeyi bu yüzden seçmişti.
Genç Lovia o zamanlar yalnızca bir rahibeydi, daha önce ayın lütfuna hiç şahitlik etmemişti.
Hem kendisini hem de başkalarını kandıran bu teselli edici yalanın hâlâ inançsız müritleri bir araya getirebileceğini umuyordu.

Aradan onlarca yıl geçtiğinde ve sahte boynuzlu tacı kirli, yozlaşmış kanın içine düştüğünde görebildi gerçeği.
Gözlerindeki yansıma hâlâ kusursuz ay ışığı değildi, kendi gölgesinin tamamen yuttuğu soğuk geceydi.