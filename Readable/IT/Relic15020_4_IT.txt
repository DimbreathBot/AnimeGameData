
Mia madre aveva mostrato le zanne alla Shogun, che era sempre stata gentile con lei e le aveva donato una preziosa spada.
Alla fine, l'unica cosa che tornò al clan Mikoshi fu la tsuba della spada che mia madre tanto amava.

Mia madre aveva a lungo e con ardente passione desiderato prevalere sull'ineluttabile destino fatto di vita e morte.
Uno dei suoi contribuiti era stato quello di far assurgere alla gloria dei tempi gli oni guerrieri, il cui sangue era sempre più debole.
Se fosse stata avvolta finanche dal ferale peccato nero, lei lo avrebbe lacerato dall'interno.

Avrebbe clamorosamente dimostrato il proprio valore sotto lo stendardo del mitsudomoe di Electro.
E credeva che sarebbe riuscita a lavare via le macchie di sangue dal suo kimono da battaglia.
Ma alla fine si macchiò di nero, così come nero divenne il suo cuore agguerrito...

Da allora il suo primo figlio, che avrebbe dovuto ereditare il patrimonio di famiglia, iniziò a vivere isolato in un villaggio fuori città.
I suoi unici amici divennero le montagne e gli alberi, almeno finché... non incontrò quella ragazza.

"Che seccatura. Beh, se desideri lasciarti il passato alle spalle, ti darò un nuovo nome."
Dopo aver ascoltato la sua storia, la ragazza dalle ali corvine sogghignò con disprezzo.
"Beh, da ora ti chiamerai Iwakura, ovvero 'il sedile di roccia': un nome che non può venire danneggiato dalle parole degli umani.
Suvvia, mortale col sangue dell'oni: sii felice! Fammi un sorriso!
Dovresti sapere che tutti i nomi elargiti da noi Tengu di Yougou sono benedetti da poteri divini.
Inoltre, il nome 'roccia' ti si addice. Quantomeno si confà alla tua mente e ai tuoi muscoli.

Bene, 'Iwakura': l'anno prossimo, quando i fiori di sakura cadranno, ci rivedremo qui per duellare.
Figlio dell'oni, affina le tue abilità con la spada e diventa un avversario con cui la Tengu di Yougou non provi vergogna a incrociare la lama.
Ah, giusto! Se riuscirai a toccarmi, potrai chiamare la tua tecnica segreta 'Stermina-tengu'!
Dopotutto, se ci riuscirai, vorrà dire che la tua spada ti permetterà di 'trionfare sui tengu'."