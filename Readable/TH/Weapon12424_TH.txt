
เมื่อ Tenoch มองดูทุ่งหญ้าที่แผดเผาอยู่ข้างหน้า คลื่นน้ำสีดำขุ่นก็พุ่งขึ้นจากขอบฟ้า
เขาเป่าแตรสัมฤทธิ์ แล้วแบกกระบองออบซิเดียนอันหนักอึ้งไว้บนบ่า

"ขณะนี้วิกฤตค่อย ๆ ปรากฏขึ้นแล้ว แต่หัวหน้าของแต่ละเผ่ายังคงทะเลาะกันไม่เลิก"
"ฉันว่าให้ Tenoch เอา 'Talking Stick' ไปช่วยทุกคนไกล่เกลี่ยหน่อยดีกว่า"
"Tenoch ไม่ได้สังกัดเผ่าไหนอีกต่อไปแล้ว แต่ไฟโมโหยังแผดเผาไม่ดับมอด"

ด้วยเหตุนี้ Tenoch ผู้โดดเดี่ยวจึงแบกกระบองออบซิเดียนอันหนักอึ้งไว้บนบ่า
เดินข้ามทุ่งหญ้าที่มีมังกรวิ่งผ่าน และดินแดนทุรกันดารที่เต็มไปด้วยน้ำพุร้อนกับลาวา

คนแรกที่มาต้อนรับผู้กล้า Tenoch คือ Wanjiru ผู้ชำนาญการวิ่งกับเพื่อนขี้จู้จี้ของเธอที่ชื่อ Kayeke
ผิวสีคล้ำของเธอยังคงมีหลักฐานจากการร่วมผจญภัยกับผู้กล้าหลงเหลืออยู่ และรอยแผลยังคงลึกจนมองเห็นได้ชัด
ถึงแม้การทะเลาะเบาะแว้งของแต่ละเผ่า จะทำให้เธอรู้สึกเหนื่อยหน่าย แต่คำเชิญของ Tenoch ก็ทำให้เธอกลับมามีชีวิตชีวาอีกครั้ง
กำลังจะมุ่งสู่การต่อสู้อันดุเดือดเพื่อแผ่นดินอันเร่าร้อนของ Natlan แล้ว Wanjiru กับคนในเผ่ามีเหตุผลใดที่จะปฏิเสธล่ะ?

คนที่สองที่มาโอบกอดผู้กล้า Tenoch คือ Menilek ผู้กล้าหาญกับเพื่อนที่ซื่อสัตย์ของเขา Ngoubou
"มาเถอะ มาเถอะ! ถึงแม้ว่าทุกเผ่าจะขับไล่เธอออกจากเผ่าแล้ว และแม้พวกเราจะไม่กินเส้นกันมาตลอด"
"แต่ในสายตาของ Menilek แล้ว Tenoch ผู้ถือกระบองก็เป็นยอดแห่งผู้กล้า และเป็นพี่น้องในหมู่เพื่อนพ้องเสมอ"

คนที่สามที่ถูกผู้กล้า Tenoch หาเจอ คือ Sanhaj Kompore ผู้เจ้าเล่ห์กับเพื่อนที่คาดเดาได้ยากของเขา Mahamba
ในอดีต Sanhaj เคยถูก 'Talking Stick' เกลี้ยกล่อมสำเร็จ ผู้กล้ารับปากว่าจะยกของรางวัลให้เขา จนในที่สุดเขาถึงยอมร่วมทีมนักรบ
Kompore คาดการณ์ได้ถึงจุดจบอย่างยิ่งใหญ่ของ Tenoch กับตัวเขาเอง และดินแดนที่ชื่อว่า "Mare Jivari" ในวันข้างหน้าจะถือกำเนิดขึ้นอย่างไร
"แต่ไม่เป็นไร ไม่เป็นไร บางทีคนชั่วที่มีชื่อเสียงเพราะความเจ้าเล่ห์แบบงูพิษ ก็สมควรมีวันที่จะได้แสดงตัวเป็นผู้กล้าเหมือนกัน"

คนที่สี่ที่ยินดีติดตามผู้กล้า Tenoch คือ Burkina ผู้อ่อนเยาว์และเพื่อนที่วู่วามของเขา Kongamato
Burkina ไม่เคยเจอกับการต่อสู้อย่างยากลำบากแบบ Tenoch มาก่อน แต่กระบองออบซิเดียนอันยิ่งใหญ่ได้ชักจูงให้เขาเดินไปยังอนาคตที่อันตราย
รอยแผลเป็นมากมายจากสงคราม ที่ทิ้งไว้บนร่างกายของ Tenoch ทำให้ Burkina ยืนยันหนทางที่ตัวเองกำลังจะเดินต่อไปได้...
เดิมทีการปฏิวัติควรเป็นโชคชะตาของคนหนุ่มสาว การหลั่งเลือดเพื่อคุณธรรมอันเร่าร้อน ยังดีเสียกว่าการเน่าเปื่อยไปบนเตียงที่สุขสบาย

คนที่ห้าที่ถูกผู้กล้า Tenoch เกลี้ยกล่อมสำเร็จ คือหัวหน้าของเหมืองแร่ Sundjatta และเพื่อนที่ไว้ใจได้ของเขา Muhuru
"ตอนนั้น เพื่อความมั่นคงของแต่ละเผ่า และเพื่อที่จะหลีกเลี่ยงความขัดแย้งอีกครั้ง ฉันเคยอธิษฐานต่อเทพแห่งไฟ เพื่อลงคะแนนขับไล่นายออกไป"
"แต่ตอนนี้ นายก็ยังไม่ยอมเลิกต่อสู้... ช่างเถอะ บางทีนี่อาจจะเป็นสงครามครั้งสุดท้ายของคนรุ่นเราแล้วก็ได้"
"ในเมื่อนายตั้งใจแน่วแน่ งั้นฉันก็ไม่มีเหตุผลที่จะไม่ร่วมด้วย แต่อย่าเอาคนในเผ่าของฉันมาเกี่ยวข้องด้วย"

คนที่หกที่ร่วมเดินทางกับผู้กล้า Tenoch คือยักษ์ Tupac ศัตรูคู่แค้นสมัยเขายังหนุ่ม ไม่มีสัตว์พาหนะตัวใดสามารถรองรับร่างกายขนาดมหึมาของเขาได้
ในตอนที่ Tenoch ถือกระบองยักษ์ เพื่อมาคุยกับ Tupac ที่บ้าน เขากำลังนับรอยแผลที่ผู้ท้าทายฝากฝังไว้บนร่างกาย
"รอยแผล 300 กว่าแห่ง กระดูกหัก 20 กว่าแห่ง และยังมีเศษออบซิเดียน 100 ชิ้นถูกฝังลึกเข้าไปในเนื้อ เหมือนเครื่องประดับเล็ก ๆ"
"บาดแผลเล็ก 200 กว่าแห่ง กระดูกซี่โครงแตกสองท่อน ตาข้างหนึ่งที่แยกแยะใกล้กับไกลไม่ได้อีกต่อไป ของรางวัลที่นายฝากไว้ให้ฉันก็ไม่น้อยเหมือนกัน"

อดีตศัตรูสองคนหัวเราะเสียงดัง แล้วร่วมมือกันตั้งแต่นั้น
ด้วยเหตุนี้ Tenoch จึงรวบรวมพันธมิตรได้จากทั้งหกเผ่า
ดั่งเปลวไฟที่สว่างและสดใส พุ่งชนกับขุนเขาสีดำ...