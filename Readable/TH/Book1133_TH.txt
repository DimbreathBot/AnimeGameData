ถึงนายหญิง Lovia ผู้ศักดิ์สิทธิ์และน่านับถือ:
เหตุผลที่ฉันเขียนจดหมายฉบับนี้ถึงคุณ ประการแรกคือเพื่ออธิบายเรื่องโศกนาฏกรรมที่เกิดขึ้นในก่อนหน้านี้ ฉันได้ส่งคนไปรับตัวนักบุญหญิงท่านนั้น ตามความต้องการของคุณแล้ว แต่เด็กสาวผู้น่าสงสารคนนั้น... ช่างเป็นสาวน้อยที่สวยมากจริง ๆ! ...หากแต่เธอไม่เข้าใจในความหวังดีของคุณ และปลิดชีวิตของตนอย่างหุนหันพลันแล่น เฮ้อ สำหรับความสูญเสียอันแสนสาหัสที่ไม่อาจแก้ไขได้นี้ ฉันทำได้เพียงอธิษฐานให้เทพเจ้าผู้เมตตาของคุณ ช่วยปลอบโยนความโศกเศร้าของคุณ และไม่ปล่อยให้หัวใจแสนประเสริฐดวงนั้นต้องบอบช้ำเกินไป
ส่วนเรื่อง "เครื่องโม่สามสมบัติ" ที่คุณเคยพูดถึงในจดหมายครั้งก่อน... ฉันขอขอบคุณสำหรับความจริงใจและความไว้วางใจของคุณ แม้ว่าฉันเองก็ยังไม่เข้าใจ กลไกการทำงานของรีลิกส์นี้เหมือนกับคุณก็ตาม แต่ว่าในเรื่องนี้ ฉันคิดเหมือนกับคุณทุกประการ: พวกเราจะต้องหาวิธีอื่นมาเปิดใช้งานรีลิกส์โบราณชิ้นนี้ และสร้างสรวงสวรรค์แห่งความเจริญรุ่งเรืองชั่วนิรันดร์ให้กับผู้คนใน Nod-Krai... โดยเฉพาะคนในตระกูลสูงศักดิ์ของคุณได้แน่นอน หลังจากนี้ ฉันจะทุ่มเทแรงกายแรงใจทั้งหมดที่มี เพื่อพยายามไขความลับในตัวรีลิกส์ชิ้นนี้
ส่วนเรื่องอื่น ๆ... ก็เรื่องที่ยุ่งยากและซับซ้อนมากกว่านี้ ฉันหวังว่าจะได้พบและพูดคุยรายละเอียดกับคุณในอนาคตอันใกล้นี้ แต่ก่อนจะถึงตอนนั้น ช่วยโปรดรับของขวัญเล็ก ๆ น้อย ๆ เหล่านี้ที่แสดงแทนความจริงใจจากฉัน และเป็นการปลอบโยนความเศร้าจากการสูญเสียคนใกล้ชิดของคุณด้วย ฉันเคารพนับถือคุณอย่างสูง แม้แต่ในราชวังของ Belyi Tsar ก็น้อยนักที่จะได้พบสุภาพสตรีเช่นคุณ สุภาพสตรีที่มีวิสัยทัศน์ไม่ธรรมดา ทั้งยังตระหนักถึงความถูกต้อง และไม่ปล่อยให้ความรู้สึกส่วนตัวอยู่เหนือกว่าความเป็นอยู่ที่ดีของผู้คนและแผ่นดิน พวกเรามีจุดยืน ผลประโยชน์ และเป้าหมายตรงกันอย่างไม่น่าเชื่อ ดังนั้นฉันจึงหวังเป็นอย่างยิ่งว่าจะได้ร่วมมือกับคุณให้มากขึ้นกว่านี้
เพื่อนและพันธมิตรตลอดกาลของคุณ
Rotwang