โอ้ พี่น้องของข้า ลูก ๆ ของข้า พวกเจ้าจงฟังให้ดี
จงฟังชื่อของข้า: Djeli Mamoudou แห่งบุตรแห่งเสียงสะท้อน
ข้าคือนักร้อง และผู้ขับขานกลอนกวีของบุตรแห่งเสียงสะท้อน
ข้าสืบสายเลือดมาจากนักขับขานบทกวีคนแรก Bilali
เป็นลูกหลานที่น่าภาคภูมิใจของ Keitan Kouyate และ Bintu Kouyate
Bilali เคยติดตามนักปราชญ์พเนจรเพื่อเรียนรู้บทกวีมาอย่างยาวนาน
คู่สามีภรรยา Kouyate ได้ถักทออักษรโบราณให้เป็นพรมและเต็นท์

จิตใจของข้าเข้าถึงราชามังกร และราชาผู้ป่าเถื่อนในยุคแห่งความโง่เขลา
ลิ้นของข้าสามารถพูดคุยกับ Monetoo ที่เสียงดังที่สุดได้
เรื่องราวจะเปิดเผยความจริงมากมาย และวาจาจะชำระล้างความเท็จให้บริสุทธิ์ยิ่งขึ้น
เรื่องราวจะกำจัดสิ่งปลอมปนออกไป และกลายเป็นประวัติศาสตร์ ที่ชัดเจนราวกับกระจกคริสตัล
กระจกคริสตัลเผยให้เห็นแสงรุ้งในอดีต แม้จะมืดมิดแต่กลับพร่างพราว
เปล่งประกายระยิบระยับราวกับดวงตาอันลึกล้ำสุดหยั่งของผู้ล่วงลับ
ประวัติศาสตร์ได้สอนผู้ชนะที่รอดชีวิต แต่เรื่องราวกลับมีรากฐานมาจากผู้ล่วงลับ...
ถึงอย่างไรเหมืองแร่อันล้ำค่าในอนาคต ก็มักสร้างขึ้นจากสายแร่ในอดีตทั้งนั้น

มาเถอะ มาฟังข้าร้องเพลงสรรเสริญ ข้าจะขับร้องเพลงสรรเสริญแด่ผู้กล้าท่านนี้
ฟังบทเพลงสวดส่งดวงวิญญาณของบุตรแห่งกระทิงป่า และบุตรแรดยักษ์
ข้าจะบอกเล่าถึงความสำเร็จและชะตากรรมของ Magan Sundjatta ให้เจ้าฟัง
ข้าจะบอกเล่าความทะเยอทะยานและความกระตือรือร้นของ Mali Djata ให้เจ้าฟัง
ข้าจะสรรเสริญชื่อเสียงอันโด่งดังของ Sogolon Djata ให้เจ้าฟัง
และตอนจบของการต่อสู้ระหว่าง Nare Magan Djata กับศัตรูตัวฉกาจด้วย...
โอ้ ยังมีผู้กล้าคนใดอีกบ้างที่เคยมีฉายามากมายขนาดนี้?
มนตร์ดำและวิญญาณชั่วร้ายไม่สามารถทำอันตรายเขาได้เลย!

พี่น้องของข้า ลูก ๆ ของข้า และบุตรแห่งเสียงสะท้อนที่ข้าภาคภูมิใจ
ฟังข้าเล่าขาน เกี่ยวกับอดีตราชาโบราณนับร้อยนับพันที่ถูกลืมเลือนนั้นให้ดี
ฟังข้าเล่าว่า พวกเขาถูกผู้กล้า Sundjatta พิชิตได้อย่างไร
และหลังจากถูก Sundjatta พิชิต พวกเขามาต่อสู้เคียงบ่าเคียงไหล่กับเขาได้อย่างไร
ให้ข้าบอกเล่าเรื่องราวที่ศัตรูกลายเป็นมิตร และความป่าเถื่อนที่แปรเปลี่ยนเป็นความปรารถนาดี...
ฟังข้าเล่าถึงเรื่องราวกองทัพมืดที่บุกเข้ามาไม่ขาดสายราวกับทิวเขายาวเหยียด
ฟังข้าเล่าว่า พวกมันถูกผู้กล้า Sundjatta จัดการได้อย่างไร
บอกเล่าวีรกรรมที่ไม่เคยถูกบันทึก และการเสียสละที่ถูกเข้าใจผิด...