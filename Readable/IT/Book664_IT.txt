La gente dice spesso che ho un buon senso degli affari, che so individuare e sfruttare le opportunità. Personalmente, non la vedo così. Penso che le opportunità ce le creiamo da soli. Ho iniziato dal nulla, senza un Mora in tasca. L'unica cosa su cui potevo contare era la mia capacità di negoziare e di convincere chi stava meglio a lavorare con me. È così che ho creato le mie opportunità: attraverso la negoziazione.
E tutte le mie esperienze mi hanno insegnato che saper negoziare può risolvere quasi tutti i problemi. È su questo che ho sempre contato. Quindi... spero che non decidiate di seguire la mia stessa strada. Mi renderebbe molto più difficile avere successo.
...

"Trova l'iniziativa"
Credo che l'esito della maggior parte delle trattative possa essere determinato fin dall'inizio. Chi mi conosce lo sa bene. Lavoravo come mercante ambulante nel deserto, è così che ho iniziato. Non avevo soldi, né esperienza. Ma ho imparato una cosa molto importante là fuori: "Bisogna parlare sempre a voce alta per far credere di essere sicuri di sé".
Il deserto è ostile agli estranei. Gli abitanti del posto trattano solo con la gente di cui si fidano. Hanno paura di chi arriva da fuori, o forse temono di essere imbrogliati. Quindi perché avrebbero dovuto fare affari con me, un moccioso squattrinato e totalmente sconosciuto. A un certo punto, però, mi sono accorto che il loro rifiuto degli estranei era solo un sintomo. La causa di fondo? È che non possono essere sicuri della qualità dei prodotti provenienti dall'esterno.
Per conquistare la loro fiducia, quindi, è necessario mostrare una prova solida della qualità dei prodotti, o almeno convincerli di avere questa prova. Ora, come si fa a farglielo credere? Tutto sta nella sicurezza con cui si parla, anche se si tratta solo di spavalderia. Finché ci si mostra sicuri, le persone penseranno che ci sia una ragione e decideranno di fidarsi.
Così ho promosso la mia merce a voce alta, con orgoglio. Ho usato il mio modo di fare estroverso per sopraffarli, incalzandoli finché non hanno iniziato a chiedersi perché osassi parlare in quel modo. Beh, doveva essere perché avevo un sacco di acquirenti e non mi importava se compravano o meno, giusto? Il che significava che dovevo avere una buona reputazione e prodotti di alta qualità. Quindi non potevano sbagliare comprandoli.
Cosa è successo dopo è storia: così ho ammassato la mia prima fortuna.
Ripensandoci, credo che la negoziazione consista nel convincere la controparte ad accettare ciò che si sta dicendo. Se si riesce a imporre la propria forza e sopraffare l'avversario con un atteggiamento coinvolgente, lo si convincerà. In questo modo, raggiungere gli obiettivi non è poi così difficile, vero?
...

"Condurre la conversazione"
Trovo che pilotare l'argomento della conversazione sia una tecnica di negoziazione molto efficace e un modo affidabile per uscire dalle situazioni difficili.
Una volta volevo provare a vendere prodotti di Mondstadt a Liyue, ma i clienti non sapevano nulla di Mondstadt. Erano persone comuni che non avevano mai messo piede fuori da Liyue. Per loro, comprare prodotti che arrivavano da un posto sconosciuto era un rischio enorme, quindi le vendite erano comprensibilmente scarse. E, come potete immaginare, il mio investitore stava perdendo fiducia.
Ora, questo potrebbe sembrare un problema spinoso, ma la soluzione era semplice: dovevo parlare ai miei clienti di quanto Mondstadt fosse un posto fantastico, incuriosendoli o addirittura convincendoli a fidarsi. E quella fiducia si sarebbe trasferita ai miei prodotti, trasformandosi in vendite. E per quanto riguarda il mio investitore? È stato ancora più facile. Gli mancava la fiducia, quindi gliene ho data un po'. L'ho convinto che le vendite sarebbero state buone. E, naturalmente, poi non importa se le vendite vanno bene davvero.
Una volta individuata la causa alla radice di un problema, la soluzione è diventata evidente. Però, dovevo evitare di agire in modo troppo ovvio. Ho fatto un'indagine di mercato, con un premio in Mora per chiunque avesse compilato un questionario. Una volta sentito il tintinnio dei Mora, tutti hanno iniziato a chiedere di partecipare.
Ora, vi chiederete cosa c'entri tutto questo con la negoziazione. La risposta è che l'arma più potente in una trattativa è la verità, e la verità può essere manipolata. Il questionario sembrava una ricerca di mercato, ma in realtà spingeva tutti verso la conclusione che volevo raggiungessero.

Ecco com'è andata: ho inserito nel sondaggio alcune domande allusive. Ad esempio, Mondstadt è nota per la sua libertà, mentre Liyue è nota per la vita tranquilla e felice dei suoi cittadini. La conclusione a cui volevo che si arrivasse era che queste due cose sono reciprocamente complementari.
Così ho fatto domande come:
Ti piace la vita rilassata e tranquilla? Ti piace l'atmosfera di libertà? I vini pregiati ti aiutano a goderti la vita? E così via.
Sono tutte domande a cui la maggior parte delle persone risponderebbe di sì. In seguito, ho usato il sondaggio per chiedere se la gente amava le città libere e felici, come Mondstadt. Naturalmente, la maggior parte delle persone ha risposto di sì anche in questo caso. Così, ho creato l'impressione che tutti a Mondstadt fossero felici.
Questo mi ha dato un'immagine su cui fare leva nelle mie vendite. Non vendevo più solo delle merci, ma uno stile di vita, uno stile di vita felice. E, ovviamente, potete immaginare quanto successo abbia avuto.
Naturalmente, ci si imbatterà sempre in qualche bastian contrario che si ostina a pensarla diversamente. Le risposte di questa gente possono influenzare i dati del sondaggio e causare indebite preoccupazioni alle persone che vedono quei numeri... Ad esempio il mio investitore.
Dovevo eliminare il problema, o almeno ridurlo. E ci sono riuscito in modo piuttosto rozzo: facendo intendere ai partecipanti che la ricompensa in Mora dipendesse dalle loro risposte. Il denaro è una tentazione sufficiente a convincere anche i più ostinati a scendere a compromessi. Così, ho ottenuto dati più accurati che hanno rafforzato la fiducia del mio investitore. E questo significava che era giunto il momento della parte successiva del mio piano.
...

"La formula universale"
La gente mi chiede spesso se esista una tecnica di negoziazione infallibile e utilizzabile in qualsiasi situazione... e io rispondo di sì. Basta iniziare le risposte con "Capisco il tuo punto di vista, ma..." La chiamo formula universale perché analizza e sfrutta la natura umana. Mette a nudo le nostre debolezze.
Perché? Perché desideriamo l'approvazione. Nessuno può farne a meno, neanche io. Un tempo lavoravo come mercante itinerante, viaggiavo dappertutto. Ho incontrato persone di ogni tipo: gli Eremiti, i Cacciatori di tesori e perfino l'Ordine dell'Abisso. Tutti, addirittura i membri dell'Ordine dell'Abisso, noti per la testardaggine e l'ostilità, riconsideravano le loro opinioni e cercavano la mia approvazione dopo che avevo usato quella frase.
Oserei persino dire che, se sapessi parlare la lingua dei Melmosi o degli Hilichurl, anche loro cadrebbero sotto l'incantesimo di questo gioco di prestigio. Quindi preferirei che non si venisse a sapere, e che non giungesse alle orecchie dei miei concorrenti.
...