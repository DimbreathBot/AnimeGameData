"เด็ก ๆ ชอบเล่นของเล่นกันทุกคน" นี่คือข้อสรุปที่ Shenhe ได้จากการสังเกตแผงขายของเล่นของยาย Shan
ว่าว, โคม Xiao แล้วก็กระดาษฉลุลายประดับหน้าต่างที่ตัดจากกระดาษหลากสี เด็ก ๆ ใน Liyue มักจะจ้องมองของพวกนี้อยู่เสมอเมื่อเดินผ่านหน้าแผง
และเมื่อไหร่ที่พวกผู้ใหญ่ที่อยู่ข้างกายยอมซื้อของเล่นเหล่านี้ให้เป็นของขวัญแก่เด็ก ๆ พวกเขาก็จะยิ้มออกมา
ในความทรงจำวัยเด็กของ Shenhe ไม่เคยมีสิ่งเหล่านี้อยู่เลย เธอไม่ได้เข้าใจความรู้สึกของเด็ก ๆ ในช่วงเวลานั้นมากนัก แต่เมื่อมองดูดวงตาที่เป็นประกายของพวกเขาแล้ว เธอเชื่อว่าของเล่นพวกนี้จะต้องเกี่ยวข้องกับอารมณ์ที่สวยงามอย่างหนึ่งแน่นอน
แม้ว่าเธอจะยังไม่เข้าใจว่า อารมณ์แบบนี้คืออะไร แต่ความเป็นไปได้ที่สวยงามนี้ก็ทำให้หัวใจเธออ่อนโยนลงเล็กน้อย

"ดูเหมือนว่า Shenhe จะสนใจของเล่นมากเลยนะ" นี่คือข้อสรุปของ Xianyun ที่ได้จากการสังเกตท่าทางของ Shenhe ที่กำลังเหม่อมองแผงขายของเล่น
Shenhe ลูกศิษย์ของ Xianyun สูญเสียคนในครอบครัวไปตั้งแต่เด็ก ต่อมาก็ได้มาฝึกตนกับนาง จึงมีโอกาสได้สัมผัสของเล่นน้อยครั้งนัก
ตอนนี้ Shenhe กลับมาใช้ชีวิตท่ามกลางมนุษย์แล้ว ส่วนตัวนางเองก็แปลงร่างเป็นมนุษย์มายังโลก หลังจากหลอมรวมเข้ากับวิถีชีวิตบนโลกมนุษย์ได้ นางก็ค้นพบว่าเมื่อเทียบกับเด็กน้อยชาวมนุษย์แล้ว Shenhe สูญเสียโอกาสที่จะได้หัวเราะอย่างมีความสุขไปมากเหลือเกิน
ต้องพาลูกศิษย์ไปเดินดูแผงขายของเล่นหน่อยแล้ว นี่คือหน้าที่ของคนเป็นอาจารย์อย่างตัวเอง เธอคิดเช่นนี้


"อาจารย์ดูเหมือนจะชอบของเล่นมากเลย" ในใจของ Shenhe คิดเช่นนี้ ตอนที่เธอและ Xianyun อาจารย์ของเธอพูดคุยกับยาย Shan เป็นครั้งที่หก ภายใต้ท่าทียืนกรานของผู้เป็นอาจารย์
บอกตามตรง เธอไม่ค่อยเข้าใจหรอกว่า กระดาษฉลุลายกับประทัดมันมีเสน่ห์ตรงไหน
อาจารย์มักจะเสกยันต์ให้เป็นนกหลากสีสันเพื่อตกแต่งที่พำนักของท่าน เมื่อเทียบกับกระดาษฉลุลายแล้ว นกหลากสีที่เสกจากยันต์นั้นดูสมจริง และมีสีสันสวยงามกว่ามาก อีกทั้งเสียงประทัดนั้นก็ฟังดูหยาบกระด้างยิ่งกว่า หากเทียบกับเสียงดนตรีของแดนเซียนที่เธอฟังจนคุ้นชิน
ของเล่นไม่ได้ดึงดูดเธอสักเท่าไหร่ ที่จริงเธอแค่ชอบใบหน้าเปื้อนยิ้มของเด็ก ๆ ที่กำลังมองดูของเล่นเท่านั้น
แต่ดูเหมือนว่าอาจารย์จะสนใจเรื่องของเล่นมากทีเดียว ตั้งแต่วิธีทำของเล่นต่าง ๆ ไปจนถึงเคล็ดลับการจุดประทัด ถามซะละเอียดยิบ สุดท้ายอาจารย์ยังมาถามเธอด้วยว่าชอบของเล่นแบบไหนมากที่สุด
เธอเชื่อว่าเรื่องที่อาจารย์สนใจจะต้องมีความหมายอยู่แน่นอน จึงตอบไปตามจริง เพียงแต่พอมองใบหน้าที่เรียบเฉยของเธอแล้ว อาจารย์ก็ทำท่าเหมือนครุ่นคิดบางอย่าง แล้วก็ไม่พูดอะไรอีก

"Shenhe ไม่ชอบของเล่น" หลังจากพาเธอไปเดินดูแผงขายของเล่นอยู่หลายครั้ง ในที่สุด Xianyun ก็ตระหนักได้ถึงเรื่องนี้
ไม่อย่างนั้น ทั้งที่นางคุยกับยาย Shan ตั้งหลายหน ตั้งแต่เรื่องกระดาษฉลุลายติดหน้าต่างที่ซื้อมาจากยาย Shan มีบางอย่างผิดปกติ ไปจนถึงวิธีปรับปรุงเปลือกนอกของประทัดเพื่อให้เด็ก ๆ เล่นได้ปลอดภัยยิ่งขึ้น คุยจนยาย Shan เอ่ยชมนางไม่หยุด ก็ยังไม่เคยเห็น Shenhe แสดงสีหน้าอ่อนโยนเหมือนอย่างที่เห็นที่หน้าแผงขายของเล่นในวันนั้นอีกเลย
สิ่งที่ลูกศิษย์ของนางต้องการอาจไม่ใช่ตัวของเล่น
วัยเด็กและวัยรุ่นของคนเรานั้นแค่เพียงชั่วพริบตาก็ผ่านพ้นไป และไม่หวนคืนกลับมาอีก แล้วผู้อาวุโสอย่างนางยังสามารถทำอะไรได้อีกบ้าง?
เทศกาล Lantern Rite กำลังจะมาถึง ตามธรรมเนียมของมนุษย์แล้ว เทศกาลนี้ดูเหมือนจะเป็นโอกาสเหมาะที่จะรับของขวัญ ปีที่แล้วนางเองก็เคยได้รับของขวัญจาก Qixing เช่นกันมิใช่หรือ...
ของขวัญ... ไอเดียนี้ใช้ได้แฮะ


จนเมื่อ Shenhe และ Ganyu ได้รับของขวัญในเทศกาล Lantern Rite จากอาจารย์พร้อมกัน Shenhe ถึงได้ตระหนักรู้ถึงความตั้งใจของอาจารย์
จริง ๆ แล้วเธอไม่ได้รู้สึกเสียใจอะไรเลยตอนที่ยืนอยู่หน้าแผงขายของเล่น แต่ความตั้งใจของอาจารย์กลับทำให้เธอประหลาดใจ
เธอหยิบชุดกระโปรงยาวที่อาจารย์มอบให้ออกมาจากในกล่องของขวัญ แล้วบรรจงลูบไล้ชายกระโปรงที่นุ่มลื่น ทันใดนั้นเธอก็เข้าใจทันทีว่า ความรู้สึกของเด็ก ๆ ที่ได้เห็นของเล่นในวันนั้นมันเป็นเช่นไร
หลังจากที่ได้มาใช้ชีวิตที่โลกมนุษย์แล้ว ทั้งเธอและอาจารย์ต่างก็เปลี่ยนไปมาก บางทีชีวิตในอนาคตอาจจะยังมีเรื่องเซอร์ไพรส์แบบนี้อีกมากมายก็ได้
เสียงหัวเราะที่เธอสูญเสียไปในอดีตจะมีโอกาสชดเชยได้ในอนาคต ความอบอุ่นทั้งหมดที่เธอได้รับล้วนเก็บมันไว้ในหัวใจ เพื่อละลายน้ำแข็งที่อยู่ในกระดูกของเธอ