
ตำนานเล่าขานว่า นกไนติงเกลที่คาบแก่นที่กำลังลุกไหม้ในปาก จะโผบินขึ้นฟ้าในคืนเดือนมืดเท่านั้น
เปลวไฟดวงน้อยพาดผ่านท้องฟ้าราวกับดาวตก นำแสงสว่างมาสู่ห้วงเวลาอันมืดมิด

บนซากปรักหักพังของปราสาทโบราณ ที่หลงเหลือจากยุคบุกเบิก คือหอคอยที่ "ผู้เฝ้าประภาคาร" คอยยืนเฝ้ายามตลอดราตรีกาลอันยาวนาน
นับตั้งแต่บรรพบุรุษของพวกเขา ได้ถวายคำสาบานชั่วนิรันดร์ต่อหน้าราชินี เวลาก็ล่วงผ่านมาแล้วหลายร้อยปี
ผู้คนใน "สรวงสวรรค์" เชื่อว่าตราบใดที่แสงไฟของประภาคารยังไม่มอดดับ พวกเขาก็จะได้รับอิสรภาพ
ไม่จำเป็นต้องกลัวการร่อนเร่พเนจร ภายใต้การทำลายล้างของอสูรร้ายอันดำมืด และไม่จำเป็นต้องแสวงหาการคุ้มครองจากแดนเหนือ
แต่แล้วเสียงที่ชวนให้หวาดผวาก็ดังมาจากขอบฟ้า นั่นคือเสียงฝีเท้าของเจ้าแห่งการล่า ที่ควบม้าข้ามผ่านท้องฟ้ายามราตรี
ผู้พิทักษ์รัตติกาลถอดเสื้อคลุมหนังสัตว์ตามปกติ แต่ทว่าในวันนั้น พระอาทิตย์กลับไม่ได้ขึ้นมา

เสียงสัญญาณรวมพลดังก้องไปทั่วขุนเขาลำเนาไพร เหล่านักรบต่างเข้าแถวอยู่ใต้หอคอย
เพื่อทำตามคำสาบานโบราณ พวกเขารอคอยคำสั่งให้เคลื่อนทัพลงใต้
ทว่าภายในโถงเบียร์นั้น หัวหน้าประภาคารรุ่นปัจจุบันยังคงนิ่งเงียบ
เพราะทางตอนเหนือ กองทัพที่เจิดจ้าราวกับดวงอาทิตย์เที่ยงคืน ได้เคลื่อนทัพมาประชิดเมืองแล้ว

"เหล่านักรบแห่งดาราสีจาง เหตุใดพวกเจ้าจึงมาเคาะประตูของ Piramida ในเวลานี้"
"แม้แต่พวกเจ้าก็ไม่มีสิทธิ์ทำลายอำนาจอันศักดิ์สิทธิ์ ที่ได้รับพระราชทานจากองค์ราชินี"
แม้ว่าแขกที่ไม่ได้รับเชิญจะอ้างตัวว่าเป็นกองกำลังสนับสนุน แต่หัวหน้าประภาคารก็รู้ดีว่าพวกเขามีเจตนาแอบแฝง
แต่หากยอมถอยในตอนนี้ การปกครองตนเองที่สืบทอดมานานนับร้อยปี ก็จะไม่เหลืออยู่อีกต่อไปแล้ว

น้ำเสียงเย็นชาและทุ้มต่ำ ดังออกมาจากใต้หน้ากากของผู้นำทัพ
พร้อมกับเสียงหัวเราะเยาะที่ดังแว่วมาจากที่ไหนสักแห่ง
"ที่นั่นคือจุดกำเนิดของภัยพิบัติแห่งความมืด Snezhnaya ไม่อาจแบกรับราคาจากความล้มเหลวของพวกเจ้าได้"
"นักรบของไนติงเกลเอ๋ย จงสู้ให้สุดกำลัง! แต่หากพวกเจ้าไม่มีใครกลับมา..."
"ถึงตอนนั้น พวกเราจะรับหน้าที่ 'เก็บกวาด' ให้เอง"