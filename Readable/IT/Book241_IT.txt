Avevamo lasciato Itaru la Volpe nera che era appena riuscita a domare le due bandite, le oni gemelle di Tokaku. In seguito, le tre erano partite alla volta della loro nuova avventura cavalleresca.

Mentre si riposavano al Villaggio di Konda, si imbatterono in una madre e sua figlia.
Dopo aver intavolato una discussione, scoprirono che il cognome della madre era Youzan, il nome della bambina Yui e che entrambe erano musiciste della lontana Isola di Seirai venute alla Città d'Inazuma per partecipare al festival. Sulla via, erano state ingannate da un venditore di Melonlavanda del villaggio. Questo aveva offerto loro alcuni meloni per placare la loro sete, apparentemente come gesto di altruismo, prima di insistere affinché acquistassero degli altri meloni a un prezzo da strozzini. Ma i musicisti itineranti non sono propriamente ricchi, e le due non potevano permettersi di spendere tutti i loro soldi per il viaggio di ritorno...
Le oni gemelle di Tokaku erano una coppia impulsiva. Sentita questa storia, iniziarono a ribollire di rabbia e decisero che avrebbero dato una bella lezione al mercante disonesto tagliandolo in mille pezzettini. Ma Itaru ebbe un'altra idea, e, per fermare le due sorelle, disse:

"Basta. So cosa dobbiamo fare."

Consolò quindi la madre e la figlia:

"Voi due non avete nulla di cui preoccuparvi. Parlerò con il mercante e lo farò rinsavire."

Itaru si allontanò in cerca del mercante disonesto.