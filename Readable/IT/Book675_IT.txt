(Una lettera ben piegata ma fragile, con le pieghe ingiallite. Su di essa è riportato il seguente messaggio...)

Non sono mai fuggito da questo incubo. Continuo a tornare su questo campo di battaglia in cui il fuoco squarciava l'orizzonte, in cui i mostri si deformavano come ombre, in cui forme spezzate e irriconoscibili pullulavano sulla landa, e in cui le mie urla cadevano preda dell'oscurità silente già prima di uscirmi dalla gola... Ah, ed ecco il mio amico, che mi salvò dalle fauci di scuri mastini... Il suo arco e la sua spada che cadevano da mani ormai esanimi, il suo corpo che scivolava nella sudicia palude, la sua bocca mezza aperta mentre mi guardava... lo sguardo fisso su di me...

Ho avuto la fortuna di aver salva la pelle... No, ho perso la fiducia in me, ho messo via la lancia crociata che stringevo tra le mani, ho abbandonato le truppe che avevano unito le forze contro il nostro grande nemico, e sono fuggito dal campo come un folle. Ho tradito la fiducia della Shogun onnipotente e disonorato il nome dei miei antenati. Per come stanno le cose, non posso più tornare a Yashiori, la mia disgrazia è troppo grande. Sono fuggito dalla battaglia, ma la mia mente è ancora lì. Ogni notte sogno quel campo di battaglia orribile, quelle facce pallide ed esangui, il mio amico che mi chiamava con una voce sottile come la seta... Solo le illusioni evocate dallo Scrigno di Shinrou sono in grado di concedermi un breve attimo di sollievo.

Penso ancora a quando mia madre mi fece portare lo Scrigno dal Santuario di Mouun, dopo che venni convocato all'estero in funzione di prefetto di Yashiori, nella speranza che potesse alleviare il dolore della mia battaglia; con alterigia avevo risposto: "Sono il successore del nome dei Kitain. Di sicuro, il banale dolore non mi costringerà a usarlo!" Che battuta orribile. Mi basta ripensarci per provare un'enorme vergogna. Cosa direbbe lei, che è stata una sacerdotessa, se mi vedesse ora?

...Ma sono così stanco di vagare lontano da casa. Ne ho abbastanza di questa tortura. Oggi sono finalmente tornato qui... nel luogo che ho sognato per notti innumerevoli, temendo di non esservi scampato, eppur anelando di tornarvi. Le mie braccia non potranno più brandire una lancia come in gioventù, ma questa volta trarrò in salvo il mio amico... Eliminerò questa impurità, e seguirò la Shogun onnipotente... fino alla fine.

— Kitain Hideie