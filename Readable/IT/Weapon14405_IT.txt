
Si dice che fosse una sfera leggendaria di Liyue.
Un tempo assorbiva tutta la luce del mondo, ma fu conservata all'interno di una scatola di legno per millenni.
Nonostante ciò, il suo potere non si disperse. Ora che è uscita dal suo contenitore, brilla più che mai.
Nelle mani di un saggio veramente esperto, forse il suo straordinario potere si potrebbe finalmente sprigionare dopo essere rimasto inattivo per millenni.

Una storia che è stata a lungo popolare tra i gioiellieri di Liyue sostiene che, una volta, il maestro artigiano Kunwu prese la luce dei corpi celesti e la sigillò in una scatola di legno.
Poi seppellì quella scatola nelle profondità di una camera buia e rocciosa, dove rimase nell'oscurità totale per quarantanove giorni e venti ore, finché alla fine la perla all'interno ebbe assorbito lo splendore del sole e della luna.

Una storia davvero bizzarra. Tuttavia, ancora oggi, molti a Liyue credono fermamente nei talenti esoterici del maestro artigiano Kunwu.
Qualcuno una volta ebbe il coraggio di chiedere all'anziano artigiano quale fosse il suo segreto. L'eccentrico vecchio rise di quel concetto insensato riguardante le sue capacità mistiche:
"Pfff! È solo il risultato di una lunga lucidatura!"

Ma il suo apprendista rivelò privatamente una storia differente, in cui diceva che mentre Kunwu finiva di lucidare la Perla solare, il cielo brillò di uno splendore intenso e una luna cremisi riempì il firmamento.
Ma questo fenomeno significava, quindi, che Kunwu aveva ricevuto davvero l'aiuto divino nel suo mestiere? O forse era solo frutto dei suoi stessi traguardi se le sue elevate ambizioni erano state sufficienti per inviare delle onde attraverso il firmamento e perfino suscitare una risposta dei corpi celesti?
