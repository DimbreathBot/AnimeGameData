
Era l'epoca in cui della Domus Aurea del passato non restavano che macerie, e il glorioso regno giaceva sepolto sotto onde impetuose.
Conosciamo il resto della storia. Alla fine, il giorno del giudizio arrivò come promesso.
Il fervido desiderio di opporsi al fato venne annientato dall'ambizione e dal tradimento, e sprofondò con tutta la sua gloria.
Quando le furiose onde si chetarono, il grigio destriero cavalcò il vento e obliterò le forme di vita che restavano sulla terraferma.

Quando la nuova nazione delle Mille Acque prese forma tra la gioia e i canti dei barbari del passato, dell'autorità dorata che un tempo avviluppava il Mare Alto era rimasta solo una leggenda; di certo un segno di disprezzo da parte del destino.
Al calar del sipario sul grande spettacolo, le ultime vestigia del vecchio mondo sul palcoscenico vengono lavate via dal tempo. Di coloro che un tempo bramavano l'immortalità non resterà nulla, nemmeno il nome.
Chi mai crederebbe a una cosa del genere? Un'antica e imponente nave con quaranta file di remi, che naviga al fianco delle onde azzurre dell'alba, predicando il verbo della civiltà e del progresso lungo le correnti oceaniche...
Chi mai crederebbe a una cosa del genere? Un dio ribelle che perde il proprio paradiso e osa sfidare l'autorità dei cieli, mentre innumerevoli mortali gettano via i propri corpi per tuffarsi, insieme al dio, nella sua fantasmagorica rapsodia...

Alla fine di tutto, cosa rimane di quella fantasia in frantumi?
Potrebbe essersi trattato di un semplice sogno, la cui fine ha portato alla nascita di un'infinità di altri sogni dalle rovine della fantasia.
Come si suol dire: "L'oceano in cui convergono le lacrime non si prosciugherà mai, ma si alzerà verso il cielo e cadrà nuovamente come pioggia".
Alla fine, tutti i sogni diventeranno una cosa sola, portando la salvezza finale a tutte le genti del mondo.