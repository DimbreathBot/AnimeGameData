โดยทั่วไปแล้ว ตำนานที่ผู้คนของ Narukami และ Watatsumi ยอมรับกันอย่างกว้างขวางก็คือ:
เมื่อสองพันกว่าปีก่อน ครั้งที่ Inazuma กำลังอยู่ในช่วงจุดจบของสงครามเทพอสูร
ตำนานเล่าว่าในครั้งนั้น Orobashi ได้หักกิ่งปะการังบนตัว พร้อมทั้งนำทางผู้คนใต้ทะเลลึกให้ได้มองเห็นแสงสว่างของท้องฟ้าอีกครั้ง และรวบรวมเหล่าผู้คนด้วยความเมตตากรุณา เพื่อแสวงหาหนทางเอาชีวิตรอดบนเกาะปะการังที่แห้งแล้ง
แต่ในโลกแห่งความไม่เที่ยง มักหลีกเลี่ยงไม่ได้ที่คนตัวเล็กจะต้องเจ็บปวดจากการที่ต้องตกอยู่ในสถานการณ์ที่ยากลำบาก และหมองหม่นเพราะความเศร้าโศกจากความโชคร้าย ถึงแม้ว่าดวงอาทิตย์จะสว่างไสว ท้องฟ้าจะสดใส ทะเลจะเงียบสงบ หรือจะมีวังเปลือกหอยประกายแสงรุ้งงดงาม หรือมีคำสอนอันอ่อนโยนของเหล่าทวยเทพก็ตาม... แต่ก็ยังยากที่จะรักษาบาดแผลของความหิวโหยและโรคภัยไข้เจ็บได้
งูยักษ์ไม่เคยลืมฐานะผู้พ่ายแพ้อันขมขื่นในอดีต รวมถึงคำปฏิญาณอันหนักแน่นว่าจะไม่ปล่อยให้ผู้คนของตนถูกทอดทิ้งอีกต่อไป ดังนั้น เขาจึงได้เอ่ยถามมิโกะว่า:
"คนทรงของข้า ใยเหล่าผู้คนใต้ทะเลลึกถึงได้ร่ำไห้เล่า? ในเมื่อข้าก็ช่วยขับไล่ทายาทมังกรทะเลให้พวกเจ้า พร้อมนำพาพวกเจ้าให้มองเห็นแสงสว่างของท้องฟ้าแล้ว"
มิโกะผู้เฉลียวฉลาดได้กล่าวว่า:
"ความอดอยาก"
งูยักษ์จึงถามอีกว่า:
"การที่ไม่สามารถทำให้ผู้คนอิ่มเอมได้ ถือเป็นความผิดพลาดโดยแท้ ถ้าเช่นนั้น ผู้คนของข้า พวกเจ้าปรารถนาสิ่งใดเล่า?"
ชาวเมืองผู้ซื่อสัตย์ตอบกลับว่า:
"ท่านช่วยชี้นำวิถีดำรงชีวิต ชี้นำให้พวกเราสร้างดินแดนกลางท้องทะเลที่ปราศจากการโจรกรรม ไม่ถูกกลั่นแกล้ง และไม่มีใครต้องทนทุกข์จากการกดขี่ แค่นี้ก็ทำให้พวกเราซาบซึ้งเป็นอย่างมากแล้ว... ส่วนทางทิศตะวันออกของเกาะปะการัง ที่นั่นยังมีผืนดินที่กว้างใหญ่และอุดมสมบูรณ์มากกว่า"
"ท่านโปรดอนุญาตให้พวกเราเหยียบย่างเข้าไปบนดินแดนทางทิศตะวันออกด้วยเถอะ ให้พวกเราได้ต่อสู้เพื่อท้องทุ่งของตัวเอง และให้ลูกหลานของเราได้มีอดีตที่สดใส อนาคตที่สมบูรณ์ และปัจจุบันที่ไม่มืดมน"

งูยักษ์ไม่ได้ตอบรับหรือปฏิเสธ เพียงแต่เงียบงันไม่ตอบอะไรเท่านั้น
Narukami เป็นผู้ครอบครองเกาะทางทิศตะวันออก มีกองกำลังอันแข็งแกร่ง เทพเจ้าที่พ่ายแพ้นั้น จะต้องปฏิบัติตามกฎแห่งสวรรค์ หากละเมิดจะต้องถูกสังหารจนหมดสิ้น
หลายปีหลังจากนั้น ผู้คนที่ทุกข์ยากต่างคอยเฝ้าสวดอ้อนวอนซ้ำแล้วซ้ำเล่า จนในที่สุดก็สามารถทำให้เทพอสูรของพวกเขาหวั่นไหวได้
ดังนั้น งูยักษ์จึงได้ฝึกฝนผู้คนแห่งท้องทะเลที่อ่อนแอให้เป็นนักรบที่ทรงพลัง ขับเคลื่อนเรือและอสูรทะเล ท่ามกลางคลื่นลมและกลุ่มเมฆ เข้าจู่โจมดินแดนของเทพแห่งสายฟ้าท่ามกลางเสียงเพลงของเหล่าวาฬที่อยู่เคียงข้าง
แต่สิ่งที่ผู้คนแห่งท้องทะเลไม่รู้ก็คือ สิ่งที่ทำให้ Watatsumi Omikami ตัดสินใจเริ่มการตอบโต้ที่รุนแรง โดยไม่มีโอกาสชนะนั้น ไม่ใช่เพื่อการพิชิต แต่เป็นการเสียสละ
ว่ากันว่า ในจารึกที่ทางมิโกะจงใจปกปิดไว้นั้น ได้ทำนายไว้ว่าการเดินทางไปทิศตะวันออกของ Sangonomiya ถูกกำหนดให้เป็นศึกที่พ่ายแพ้ตั้งแต่ต้นแล้ว และจะเหลือทิ้งไว้เพียงจุดจบที่น่าอับอายของผู้คนแห่งท้องทะเลเท่านั้น

ไม่มีบันทึกทางประวัติศาสตร์ที่เชื่อถือได้เกี่ยวกับแรงจูงใจของ Orobashi เหตุการณ์นี้เป็นเพียงสิ่งที่ผู้คนรุ่นหลังค้นพบจากเนื้อหาของจารึก และตั้งสมมติฐานเกี่ยวกับมันเพียงเท่านั้น:
Watatsumi Omikami คาดไว้แล้วว่าตัวเองคงไม่มีโอกาสหนีรอดจากความตายนี้ไปได้ แต่ก็ยังยอมรับจุดจบของคำทำนายนั้นอย่างใจเย็น
วิธีเดียวที่จะพิสูจน์ "ศรัทธา" ต่อความเป็นอมตะนิรันดร์ มีเพียงการ "การเสียสละ" เท่านั้น แม้ว่าเทพจะล่วงลับไปตลอดกาล ผู้คนจะยังคงสานต่อความทรงจำแห่งความสุข ความอุดมสมบูรณ์ ความทุกข์และความสูญเสีย จนกลายเป็นความเชื่อที่รวมกันเป็นหนึ่ง ส่วนความอัปยศอดสู รวมถึงความรู้สึกอันแรงกล้าของผู้แพ้นั้น ก็จะกลายเป็นสิ่งที่คอยหล่อเลี้ยงความทรงจำเดียวกันต่อไป

แม้ว่าในปัจจุบันผู้คนแห่งท้องทะเลส่วนใหญ่จะไม่ได้เคารพนับถือ Watatsumi Omikami ซึ่งครั้งหนึ่งเคยชี้นำและเปิดเส้นทางแห่งชีวิตให้แก่บรรพบุรุษของพวกเขาอีกต่อไปแล้ว แต่ด้วยศักดิ์ศรีของผู้คนแห่งท้องทะเลอันแรงกล้า ความเจ็บปวดจากการถูกเหยียบย่ำทวยเทพที่ครั้งหนึ่งเคยเป็นที่เคารพนับถือโดยอำเภอใจ รวมถึงความโศกเศร้าอย่างสุดซึ้งที่สูญเสียเทพผู้ยิ่งใหญ่แห่งท้องทะเลไป... อารมณ์ความรู้สึกอันแรงกล้าเหล่านั้นได้ถูกถ่ายทอดสืบต่อกันมาจากรุ่นสู่รุ่น ราวกับหน้าประวัติศาสตร์ที่ไร้ตัวอักษร โดยมีความเชื่อ ความอดกลั้น ความรู้สึกต่อต้าน และความเสียสละของผู้คนแห่งท้องทะเลเป็นเชิงอรรถ

ดังที่ผู้เขียนกล่าวไว้ Sangonomiya นั้นขาดข้อมูลทางประวัติศาสตร์ที่เป็นลายลักษณ์อักษรอยู่มาก และแรงจูงใจหลาย ๆ อย่างก็เป็นเพียงคำอธิบายจากเรื่องเล่าที่คนรุ่นหลังแต่งขึ้นเพียงเท่านั้น นอกจากนี้ยังทำให้ประวัติศาสตร์กลายเป็น "ประวัติศาสตร์จากจิตสำนึกที่สั่งสมมา" แทนที่จะเป็น "ประวัติศาสตร์ที่บันทึกจากข้อเท็จจริง" ผู้คนที่มีความนึกคิดอันกล้าแกร่งสืบต่อกันมาเป็นร้อยเป็นพันปี ถึงแม้จะสูญเสียเทพเจ้าที่พวกเขารักไปแล้ว ก็ยังสามารถต่อกรกับอาณาจักรที่เชื่อในเทพเจ้าแห่งธาตุที่ทรงพลังได้... พูดได้เลยว่า ความดื้อรั้นแบบนี้ไม่มีวันเสื่อมสลายไปตามกาลเวลาแน่นอน

สิ่งที่เป็นที่น่าสังเกตก็คือ การละเลย "ข้อเท็จจริง" ในอดีตและการให้ความสำคัญกับ "จิตสำนึก" ในปัจจุบันก็เป็นหนึ่งในข้อบกพร่องที่สำคัญของดินแดน Watatsumi ความโศกเศร้าที่สะสมมานานนับพันปี และการที่ต้องอดทนต่อความอัปยศมานับพันปี หากครั้งหนึ่งถูกผู้ที่มีจุดประสงค์แฝงหลอกใช้ในยามยากลำบากแล้ว ก็อาจจะก่อให้เกิดภัยพิบัติที่ไม่สมควรจะเกิดแก่ดินแดนได้

แต่ ณ จุดนี้ ผู้คนแห่งท้องทะเลที่ได้ชื่อว่าทั้งเฉลียวฉลาดและมีความอดทนสูงนั้น พวกเขาจะเต็มใจทนต่อความอัปยศอดสูอันไม่สิ้นสุด เพียงเพื่อความอยู่รอดจริงหรือ?
โดยเฉพาะอย่างยิ่งในช่วงไม่กี่ปีที่ผ่านมา ภายใต้การแสวงหาผลประโยชน์ทางเศรษฐกิจของสำนัก Kanjou คนหนุ่มสาวในเกาะ Watatsumi ก็ยิ่งพูดถึงหัวข้อการต่อต้านและความคับข้องใจมากขึ้นเรื่อย ๆ จะเห็นได้ว่าหัวข้อเหล่านี้ไม่เพียงเกี่ยวกับอดีต แต่ยังส่งผลกระทบอย่างลึกซึ้งต่อปัจจุบันและอนาคตด้วย

ทว่าก็ยังมีเรื่องราวในตำนานของ Watatsumi อยู่อีกเวอร์ชันหนึ่ง:
เมื่อครั้งที่ผู้คนใต้ทะเลลึกยังอยู่ใต้ทะเล พวกเขามีพงศาวดารที่เชื่อถือได้เป็นอย่างมาก หากไม่ใช่เช่นนั้น ก็คงจะลืมเรื่องเวลาไปหมด เพราะที่นั่นไม่มีทั้งกลางวันและกลางคืน แต่ว่าสิ่งเหล่านั้นกลับถูกงูยักษ์สั่งให้ผนึกมันไว้ใน Enkanomiya ห้ามมิให้นำมันออกมา
ในอดีตผู้คนใต้ทะเลลึกก็ยังไม่ได้มีชื่อเรียกเหมือนกับชาว Inazuma ในปัจจุบัน โดยชื่อของผู้คนใต้ทะเลลึกเพิ่งจะมีขึ้น ตอนที่งูยักษ์ออกคำสั่งให้เรียนรู้ประเพณีของ Narukami
ตามตำนาน ตอนที่ Watatsumi Omikami ตัดสินใจพาผู้คนใต้ทะเลลึกให้ขึ้นมาเหนือน้ำ ก็เคยได้รับโองการจากสวรรค์ เดิมที Watatsumi Omikami นั้นเป็นเทพเจ้าแห่งบาป ผู้บุกรุกเข้าไปในทะเลมืด และพยายามหลีกเลี่ยงสงครามเทพอสูร เป็นคำสั่งจากสวรรค์ที่ต้องการให้ Orobashi ถูกกำจัดหรือไม่ ก็ไม่อาจทราบได้
มีเพียงไม่กี่คนบนโลกที่เข้าใจคำว่าห้วงลึกใต้ท้องทะเล และหนังสือที่ซ่อนอยู่ใน Enkanomiya ก็ไม่อาจมีใครพบเห็นได้อีก เกรงว่าความจริงเองก็คงไม่มีโอกาสเห็นแสงตะวันอีกต่อไป
อย่างไรก็ตาม หากเทียบระหว่างตำนานที่อุปมาจาก "ข้อเท็จจริง" กับตำนานก่อนหน้าที่อุปมาจาก "จิตสำนึก" ต่างก็เป็นเพียงนิทานปรัมปราที่ไม่ได้สลักสำคัญอะไรเท่านั้นเอง