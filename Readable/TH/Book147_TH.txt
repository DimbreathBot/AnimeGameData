Liyue เป็นดินแดนที่เต็มไปด้วยของล้ำค่า และเมื่อมีสมบัติล้ำค่าก็ย่อมมีคนที่ตาแหลมดูของเหล่านั้นออกเป็นธรรมดา

Min'gui ผู้ก่อตั้งร้าน Xigu Antiques รุ่นแรก ก็เป็นหนึ่งในนักสะสมที่มีความพิเศษไม่เหมือนใคร

ร้านขายของเก่า Xigu Antiques แห่ง Feiyun Slope นั้นให้ความสำคัญกับการดูแลลูกค้า โดยทางร้านจะเปิดให้บริการเฉพาะช่วงเวลากลางคืนเท่านั้น ซึ่งเหล่าลูกค้าที่มาเยี่ยมชมนั้นก็ไม่ธรรมดา ทั้งล้วนแต่เป็นกลุ่มคนที่ทั้งร่ำรวยและมีรสนิยมที่ยอดเยี่ยมทั้งนั้น

ไม่ว่าจะเป็นนาฬิกาที่มีความเที่ยงตรงของ Fontaine, ธูปของ Sumeru, เหยือกไวน์ของตระกูลขุนนางยุคโบราณใน Mondstadt, ม้านั่งไม้ที่ครั้งหนึ่งเคยถูกเซียนนั่งอยู่เป็นเวลาครึ่งชั่วโมง, ชุดชาทำจากหยกที่ครั้งหนึ่งราชาแห่งหินเคยใช้, ขวดไวน์ศิลาดลที่เทพแห่งสายลม จากประเทศเพื่อนบ้านทำแตกโดยไม่ตั้งใจ... ทั้งหมดถูกจัดแสดงไว้ภายในร้านเพื่อรอให้ลูกค้า ผู้มีวาสนามาเยี่ยมชม

คืนหนึ่ง ลูกชายขุนนางบังเอิญผ่านมาและได้แวะเข้ามาในร้าน เขาดูของโบราณจำนวนมากที่อยู่บน ชั้นวางของอย่างตั้งใจ

เจ้าของร้านสังเกตเห็นว่าเขาสวมชุดสีดำและมีท่าทีเคร่งขรึมราวกับภูผา ส่วนดวงตาก็ดูราวกับอำพันสีทอง

เพียงแค่แวบเดียว Min'gui ก็รู้ได้ทันทีว่าชายคนนี้ไม่ธรรมดา

"ยินดีต้อนรับ คุณลูกค้าสนใจสินค้าชิ้นไหน เชิญเลือกตามใจชอบได้เลยนะคะ"
เสียงอันนุ่มนวลของเธอทำลายค่ำคืนที่เงียบสงัด
"อ๊ะ... เอ่อ ขอโทษทีนะ"
ชายคนนั้นยิ้มและมีท่าทีที่เขินอาย

"ผมค่อนข้างสนใจของเลียนแบบที่ทำขึ้นมาอย่างประณีตชิ้นนี้"

เขาสนใจเศษชิ้นส่วนของแผ่นหยกโบราณชิ้นหนึ่ง

แสงจันทร์สาดส่องลงมายังวัตถุอย่างทั่วถึง เผยให้เห็นเงาตำหนิต่าง ๆ ส่วนตามพื้นผิวก็เต็มไปด้วยร่องรอยที่ทั้งตื้นและลึก แสดงให้เห็นว่าผิวและขอบของแผ่นหยกชิ้นนี้ สึกหรอและชำรุดอย่างรุนแรง ซึ่งทำให้ไม่สามารถอ่าน หรือดูลวดลายและข้อความที่เคยมีได้ ดูแล้วน่าจะผ่านช่วงเวลาที่ยากลำบากมาพอสมควร

"ของเลียนแบบ...? คุณรู้ได้ยังไง?"
Min'gui นั้นเคยชินกับการพูดจายียวนของลูกค้า แต่คำพูดสบประมาทที่แสนจะตรงไปตรงมานี้ ก็ยังทำให้เธอรู้สึกไม่พอใจ

ยิ่งไปกว่านั้นวัตถุโบราณชิ้นนี้เคยถูกค้นพบโดยนักผจญภัย จากใต้วังร้างแห่งเหวลึก ตอนนั้นเธอต้องพยายามออดอ้อนเซ้าซี้ และใช้ทรัพย์สินไปเกือบครึ่งหนึ่ง ก่อนที่จะซื้อมันมาได้อย่างยากลำบาก ซึ่งหากเป็นของปลอมจริง ๆ ล่ะก็ ไม่เพียงแต่จะขาดทุนย่อยยับเท่านั้น แต่ชื่อเสียงของร้านขายของเก่า Xigu Antiques ก็จะเสื่อมเสียอย่างมากด้วย

ดังนั้น Min'gui จึงได้ตัดสินใจ ว่าไม่เพียงแต่จะต้องหาทางไล่ลูกค้า ที่จะมาทำลายกิจการของเธอออกไปเท่านั้น แต่ยังต้องคิดหาวิธีที่จะขายแผ่นหยกชิ้นนี้ให้เขาไปให้ได้อีกด้วย

"เชิญคุณลูกค้าวิจารณ์ต่อโดยละเอียดเถอะ"

————————

"อย่างที่ทุกคนทราบกันดี เมื่อ 2,500 ปีก่อน ทวีป Teyvat นั้นเต็มไปด้วยภัยพิบัติทางธรรมชาติมากมาย เหล่าทวยเทพต่างทำสงครามเข้าห้ำหั่นกันเอง พวกมนุษย์ทุกคนในทั่วทุกมุมโลกต่างก็ได้รับผลกระทบ ซึ่งในสมัยนั้น ถึงแม้ว่าจะยังไม่ได้ถูกแบ่งออกเป็นเจ็ดประเทศอย่างทุกวันนี้ แต่ผู้คนก็แบ่งออกเป็นเผ่า, รัฐและประเทศเหมือนกัน..."
"เหล่าเทพอสูรที่ถูกลืมเลือนชื่อไปอย่างยาวนานนั้น ครั้งหนึ่งเคยได้รับความคิดถึง, เคารพบูชา หรือแม้กระทั่งได้รับความรัก ด้วยเหตุนี้ เหล่าผู้คนในยุคโบราณจึงนำไข่มุกจากท้องทะเล, หยกจากเทือกเขา, หินสวยงามจากที่ราบ, คริสตัลเกลือจากผืนดิน ทั้งหมดนี้เพื่อนำมาทำให้เป็นรูปร่างเหมือนกับเทพเจ้าของพวกเขา"
"แผ่นหยกนี้ก็คือสิ่งของที่หลงเหลืออยู่จากยุคสมัยนั้น มาจากชนเผ่าหนึ่งที่เคารพบูชาราชาแห่งหิน... แน่นอน ในสมัยนั้นอาจจะไม่ได้เรียกท่านลอร์ดแห่งหินของเราว่าราชาแห่งหินก็ได้"
"ในยุคสมัยที่ผู้คนเฝ้ามองดูเทพทั้งหลายเข้าห้ำหั่นกัน ราชาแห่งหินยังไม่ได้ตั้งระบบค่าเงินของทั้งเจ็ดประเทศและทำเหรียญ Mora ขึ้นมา ด้วยเหตุนี้ ชนเผ่าดังกล่าวจึงใช้ทองคำและหินที่ขุดพบโดยบังเอิญเป็นตัวกลาง และใช้ภาพเหมือนของราชาหินเป็นหลักประกันความมั่นคงของมูลค่า"
"อย่างที่คุณเห็น... สติปัญญาของมนุษย์นั้นช่างวิเศษ พวกเขาบุกเบิกเส้นทางของตัวเองก่อนที่ราชาหินจะจัดการเสียอีก"

ชายคนนั้นนิ่งเงียบและคิดถึงการแสดงความเห็นของเขาเมื่อครู่
แสงจันทร์นวลผ่องปกคลุมร่างของเขาราวกับจะทำให้ร่างของเขาหดเล็กลงไป

"แผ่นหยกแบบนี้หายากมาก ซึ่งมันมักจะถูกฝังอยู่ตามลำธารบนภูเขา เนื่องจากถูกแกะสลักอย่างประณีตโดยมนุษย์ จึงทำให้ชิ้นส่วนแต่ละชิ้น มีเอกลักษณ์เฉพาะตัว... ดังนั้นมันจึงมักถูกตั้งราคาที่สูงเสียดฟ้าในตลาด มันจึงไม่ใช่เรื่องเกินจริงที่จะกล่าวว่ามูลค่าของมัน นั้นไม่สามารถประเมินได้"
"เสียดายก็เพียงแต่ สินค้าชิ้นนี้ของร้านคุณเป็นของเลียนแบบที่ทำขึ้นมาในสมัยใหม่ บางทีอย่างนานที่สุดก็น่าจะเป็นช่วงเวลาของคุณพ่อของคุณ"
"ในหมู่นักสะสมพูดกันว่า "หยกที่ไม่มีตำหนินั้นไม่ใช่หยกที่แท้จริง" หยกชิ้นนี้น่ะมีตำหนิน้อยเกินไป เนื้อหยกก็ใสจนเกินพอดี... เพราะฉะนั้น เลยไม่เหมือนของที่ทำขึ้นในสมัยของคนในยุคโบราณ"
"นอกจากนี้ภาพสลักบนแผ่นหยกยังเป็นรูปผู้หญิง ซึ่งรูปแบบอย่างนี้น่ะ ไม่ค่อยมีในสมัยนั้นหรอกนะ"

ชายคนนั้นหยิบแผ่นหยกขึ้นมา แล้วมองดูอย่างละเอียดภายใต้แสงจันทร์
"แม้ว่าจะมีตำนานเล่าขานในหมู่ผู้คน แต่คำกล่าวที่ว่าราชาหินกลายร่างเป็นหญิงน่ะ ยังไม่เคยปรากฏในบันทึกทางประวัติศาสตร์มาก่อน และก็ไม่มีหลักฐานทางกายภาพด้วย..."

ชายคนนี้ถึงแม้ว่าอายุยังน้อย แต่เขากลับทำตัวเหมือนผู้ใหญ่และอวดรู้

"นี่เป็นสิ่งที่คุณลูกค้ายังไม่รู้..."
Min'gui แสยะยิ้มราวกับจิ้งจอกเจ้าเล่ห์หยอกล้อนายพรานผู้ด้อยประสบการณ์
"ไม่ทราบคุณลูกค้าอยากจะฟังฉันเล่าเรื่องสักเรื่องไหม?"

เจ้าของร้านหรี่ตามองและเตรียมตัวที่จะเล่าเรื่อง...