(กองกระดาษปึกหนาที่ไม่รู้ว่าถูกใครซ่อนไว้ในด้านหลังของช่องลับ)

...
ตามกฎที่ระบุไว้ใน (...) ทุกเรื่องที่เกี่ยวข้องกับศาสตร์จักรกลและศาสตร์โครงสร้าง จะต้องบันทึกด้วยวิธีการเรียบง่าย ที่ปราศจากอารมณ์ส่วนตัวและมีความเป็นกลาง หลีกเลี่ยงการบิดเบือนข้อเท็จจริง และรับประกันว่าความรู้ที่เรามีอยู่ จะถูกส่งต่อไปยังคนรุ่นหลังอย่างมีประสิทธิภาพ เพื่อมอบสวัสดิการให้กับพี่น้องของเราอย่างดีที่สุด

เนื้อหานี้ได้รับการอนุมัติจาก Spargapiris แห่งตระกูล Haxathrausa จนกว่าความคืบหน้าในการฟื้นฟูอารยธรรมจะถึงห้าในเจ็ด (ดูรายละเอียดเนื้อหาได้ที่คู่มือแนะนำศาสตร์โครงสร้าง I-330) นับตั้งแต่เริ่มต้นการดำเนินงานของนักบวช สมาชิกผู้ศักดิ์สิทธิ์ทั้งหมดจะต้องจดจำเนื้อหานี้ และปฏิบัติตามขั้นตอนที่เกี่ยวข้องอย่างเคร่งครัด

...
หากคุณกำลังอ่านข้อความนี้อยู่ ก็ขอแสดงความยินดีด้วย คุณได้ผ่านการประเมินศาสตร์จักรกลหรือศาสตร์โครงสร้างพื้นฐาน และได้เลื่อนขั้นเป็นนักบวชเต็มตัวแล้ว
น่าเสียดายที่ตำแหน่งของคุณไม่ใช่สิทธิพิเศษ แต่กลับต้องแบกรับความรับผิดชอบ ภาระและความยากลำบากของประเทศนี้ รวมถึงสิ่งมีชีวิตนับไม่ถ้วนที่อยู่ใต้การปกป้องของเธอ
คุณถูกกำหนดให้อุทิศความเยาว์วัยและชีวิตทั้งหมด เพื่อประกายแสงสุดท้ายของอารยธรรมที่หลงเหลืออยู่ แต่ถึงอย่างนั้น บางทีตราบจนถึงวันที่คุณตาย คุณอาจจะยังไม่ได้เห็นประกายแสงของจันทราน้ำค้างแข็ง และไม่ได้เห็นแสงอรุณส่องสว่างบนบ้านเกิดอันสวยงามของเราอีก แสงไฟของสุดเขตแดนเหนือได้มอดดับลงแล้ว ผู้คนทุกชั่วรุ่นถูกกำหนดให้หดตัวอยู่ใต้ภัยชั่วร้ายในคืนมืด โลกใต้แสงจันทร์ที่แปดเปื้อนนั้นไม่เคยมีปาฏิหาริย์ และหยดน้ำตาไม่เคยช่วยเหลือเพื่อนพ้องของเราได้
แล้วทั้งหมดที่จะทำต่อจากนี้ มันเพื่ออะไรกันแน่?
ฉันคิดว่า บางทีอาจจะเพื่อ "ความฝัน" ลม ๆ แล้ง ๆ ละมั้ง เพื่อวันพรุ่งนี้ที่ไม่มีที่สิ้นสุด และเพื่อความฝันในอนาคตที่นับไม่ถ้วน
มีเพียงการอุทิศเลือดเนื้อ หยดน้ำตาและหยาดเหงื่อของพวกเราเท่านั้น ถึงจะทำให้คนรุ่นลูกรุ่นหลานของเรา ได้มีโอกาสที่จะเห็นยุคที่เคยรุ่งโรจน์ และสรวงสวรรค์ในวันวานอย่างที่พวกเราเคยได้เห็น ไม่มีใครต้องร่ำไห้เพราะความทุกข์ยาก ไม่มีใครต้องกลัดกลุ้มเพราะความหิวโหยและหนาวเหน็บ ทุก ๆ คนจะรักกันดั่งพี่น้องและใช้ชีวิตอย่างสันติสุข
นี่คือความฝันสุดท้าย และความฝันที่ดีที่สุดของพวกเรา เพื่อให้เพื่อนพ้องของเราไม่หมกมุ่นอยู่กับความงมงายและความป่าเถื่อนอีกต่อไป เพื่อความหวังที่เหล่าเทพเจ้าและมนุษย์เคยวาดเอาไว้ พวกเราจะต้องก้าวเดินต่อไป และทำได้เพียงก้าวเดินต่อไปเท่านั้น
ขอให้จดจำสิ่งนี้ให้ดี ก่อนที่จะอ่านบันทึกการประเมินและขั้นตอนการดำเนินการ
จงฝันถึงวันพรุ่งนี้ต่อไป อย่าปล่อยให้มันถูกฝุ่นฝังกลบไป
...Spargapiris แห่งตระกูล Haxathrausa รักษาการผู้นำพิธีแห่ง Hyperborea

...
[ข้อกำหนดที่ 3: การประเมินขั้นสุดท้ายเกี่ยวกับการคัดเลือกสายเลือดและชำระล้าง]
หลังจากที่ได้รับการประเมินและยืนยันจากรักษาการผู้นำพิธี และนักบวชศาสตร์โครงสร้างระดับสูง ก็พบว่าโปรเจกต์ความสัมพันธ์ของเมล็ดพันธุ์ชีวิตในยุค Hyperborea (ต่อไปนี้จะเรียกว่าโปรเจกต์ "ทายาทศักดิ์สิทธิ์") ไม่มีความเป็นไปได้ที่จะดำเนินการต่อตามแผนเดิมได้อีกต่อไป นักบวชผู้รับผิดชอบโปรเจกต์นี้ (Vinda จากตระกูล Hithamthrausa) ได้เสียชีวิตแล้ว กระบวนการของศาสตร์โครงสร้างและอุปกรณ์ศาสตร์จักรกลที่เกี่ยวข้อง ได้สูญหายไปตามการล่มสลายของ Hyperborea รวมถึงแต่ไม่จำกัดเพียง:
· กระบวนการตัดแต่งและดัดแปลงของ (...);
· กระบวนการออกแบบและปรับโครงสร้างใหม่ของ (...);
· กระบวนการ (...) และ (...) ของภูต;
· กระบวนการแก้ไขการปรับตัว (...);
...
กระบวนการศาสตร์โครงสร้างที่กล่าวมาข้างต้น ไม่สามารถทำซ้ำได้อีกในปัจจุบัน

หลังจากการหารือ เบื้องต้นพบกระบวนการที่สามารถดำเนินการแทนได้ดังนี้:
· ทำการเพาะพันธุ์ภายใต้การควบคุมของมนุษย์ และใช้วิธีการดั้งเดิมที่มีประสิทธิภาพต่ำ เพื่อชำระล้าง (...) ที่มีอยู่
· บันทึกความเสถียรของรูปแบบต่าง ๆ ในแต่ละยุคสมัย พร้อมกับคำนวณคู่ปัจเจกที่เหมาะสมสำหรับการจับคู่ และใช้วิธีโน้มน้าวให้สองฝ่ายมีปฏิสัมพันธ์ร่วมกัน
· หากผลการโน้มน้าวไม่สำเร็จตามที่คาดหวัง (ดูมาตรฐานการประเมินได้ในคู่มือแนะนำศาสตร์โครงสร้าง O-90) ควรเปลี่ยนการจับคู่กับตัวเลือกที่เหมาะสมกันในลำดับรองลงมาทันที และดำเนินการเช่นนี้ต่อไป
· เพื่อหลีกเลี่ยงความเสี่ยงจากโรคภัยไข้เจ็บ ค่าความเป็นไปได้ของสายเลือดที่ถูกนำมารวมกลุ่มจับคู่เพาะพันธุ์ทั้งหมดไม่ควรจะสูงกว่า (...) หรืออีกนัยหนึ่งก็คือ ปัจเจกทั้งหมดในกลุ่มจับคู่ไม่ควรมีความสัมพันธ์ทางสายเลือดในระหว่างห้ารุ่น

คาดว่าโปรเจกต์นี้จะบรรลุผลลัพธ์ใกล้เคียงกับเป้าหมายเดิม หลังจากกระบวนการซ้ำแล้วซ้ำเล่า (...) รุ่น เมื่อถึงตอนนั้น "ทายาทศักดิ์สิทธิ์" ที่ถือกำเนิดขึ้นใหม่ จะไม่จำเป็นต้องใช้เครื่องมือสักการะใด ๆ หรืออุทิศวิญญาณของตนเอง ก็สามารถควบคุมพลังธาตุบริสุทธิ์ที่ยังไม่ผ่านการดัดแปลง เพื่อหลอมรวมเข้ากับ "โลก" ได้อย่างอิสระ

หมายเหตุ: เมื่อพิจารณาถึงจำนวนประชากรที่เพิ่มขึ้น และขีดจำกัดการรองรับของสภาพแวดล้อม คาดว่าจะสามารถยุติการเพาะพันธุ์มนุษย์ทั่วไป และเปิดให้มีการแต่งงานกับชาวต่างแดนอย่างจำกัดได้ในอีกเจ็ดรุ่น (ดูรายละเอียดเนื้อหาได้ในคู่มือแนะนำศาสตร์โครงสร้าง I-1012) ภายใต้การรับประกันว่าอารยธรรมจะสามารถสืบทอดต่อไปได้ ทายาทแห่งสุดเขตแดนเหนือควรมีสิทธิ์กำหนดชะตาชีวิตของพวกเขาเอง

...
[ข้อกำหนดที่ 6: แกนมวลพลังงานในอนุภาคย่อยของอะตอม (The Subatomic Assembling Mass-Energy Patterning Orb) (ถูกผนึกไว้)]
โปรเจกต์นี้มี (...) เป็นผู้ควบคุมการสร้างด้วยตนเอง เบื้องต้นยังไม่สามารถทำความเข้าใจกับอุปกรณ์ศาสตร์จักรกลขั้นสูง ซึ่งใช้ในการสร้างสสารใหม่บนเกณฑ์อนุภาคย่อยของอะตอม หรือแปลงสสารให้เป็นพลังงานที่มีความเสถียร และส่งออกมาในรูปแบบของ (...)

อุปกรณ์ศาสตร์จักรกลขั้นสูงทั้งหมดในยุค Hyperborea มีเพียงแกนมวลพลังงานในอนุภาคย่อยของอะตอม (The Subatomic Assembling Mass-Energy Patterning Orb) (ต่อไปนี้จะเรียกว่า "SAMPO") ที่ยังคงอยู่จนถึงทุกวันนี้ และยังมีสภาพโครงสร้างสมบูรณ์ดี ซึ่งทำให้มันมีความสำคัญในเชิงสัญลักษณ์เป็นอย่างมาก อย่างไรก็ตาม รักษาการผู้นำพิธี และนักบวชผู้ควบคุมศาสตร์จักรกลระดับสูงได้ประเมิน และยืนยันแล้วว่าอุปกรณ์นี้ไม่สามารถนำกลับมาใช้งานได้อีกครั้ง แผงควบคุมที่เชื่อมต่อกับอุปกรณ์นี้ได้สูญหายไปในตอนที่ Hyperborea ล่มสลาย และไม่สามารถสร้างขึ้นใหม่ได้ด้วยระดับศาสตร์จักรกลในปัจจุบัน เมื่อขาดแผงควบคุมที่เป็นตัวทำงานร่วม ทำให้ไม่สามารถเปิดใช้งาน SAMPO ได้ และคาดว่าต่อให้ใช้วิธีอื่นในการบังคับใช้งาน อุปกรณ์นี้ก็ไม่สามารถปรับปรุงขึ้นใหม่ได้อย่างถูกต้อง (ดูหมายเหตุที่แนบมา)

หลังจากการหารือ จึงตัดสินใจที่จะปิดผนึกอุปกรณ์นี้ไว้อย่างไม่มีกำหนด และไม่จำเป็นต้องประเมินความเป็นไปได้ในการเปิดใช้งานอีกครั้งใน (...) รุ่น ห้ามเปิดผนึกโดยพลการหากไม่ได้รับอนุญาตจากผู้นำพิธี เพื่อหลีกเลี่ยงการสร้างความเสียหายที่ไม่จำเป็นต่ออุปกรณ์

หมายเหตุ: Ariapeithea จากตระกูล Massagetae นักบวชผู้ควบคุมศาสตร์จักรกลระดับสูงได้เสนอวิธีอื่นที่เป็นไปได้ในทางทฤษฎี ซึ่งก็คือการใช้พลังงานอาณาจักร (...) หรือพลังงานอาณาจักร (...) ตามคลื่นพาหะที่กำหนด (สำหรับความเป็นไปได้ของกรณีหลัง มีอ้างอิงในคู่มือแนะนำศาสตร์จักรกล D-503) และข้ามการตรวจสอบแผงควบคุมที่เป็นตัวทำงานร่วม เพื่อบังคับเปิดใช้งาน SAMPO โดยตรง หลังจากการประเมิน พบว่าวิธีนี้มีความเสี่ยงด้านความปลอดภัยสูงเกินไป มีโอกาสมากกว่า (...) ที่จะทำให้อุปกรณ์สูญเสียการควบคุม และส่งผลให้ (...) ดังนั้นจึงยังจะยึดตามข้อสรุปของการตัดสินใจเดิม

...
[ข้อกำหนดที่ 10: ศรแห่ง Terpikeraunas]
โปรเจกต์นี้เป็นอุปกรณ์ศาสตร์จักรกลระดับต่ำในยุค Hyperborea ซึ่งใช้สำหรับแปลงพลังงานอาณาจักร (...) ให้เป็นสารประกอบของโมเลกุลกึ่งผลึก และปล่อยเมื่อมีการหมุนและเร่งความถี่สูง (...) เพื่อกำจัดมลพิษของพลังงานอาณาจักร (...) ในพื้นที่เป้าหมาย

หลังจากที่รักษาการผู้นำพิธี และนักบวชผู้ควบคุมศาสตร์จักรกลระดับสูงได้ประเมิน ก็พบว่าโครงการนี้มีความเป็นไปได้ที่จะนำกลับมาสร้างใหม่อีกครั้ง Ariapeithea จากตระกูล Massagetae นักบวชผู้ควบคุมศาสตร์จักรกลระดับสูงจะเป็นผู้รับผิดชอบดูแลกระบวนการผลิต คาดว่าจะสามารถทำเครื่องต้นแบบเสร็จสมบูรณ์ได้ภายใน (...) ตามรอบมาตรฐานของเดือน

หลังจากสร้างเสร็จแล้ว อุปกรณ์ต้นแบบจะต้องทาน้ำมันหล่อลื่นเป็นประจำ เพื่อหลีกเลี่ยงอุบัติเหตุด้านความปลอดภัยที่ไม่จำเป็น (ดูรายละเอียดได้ในคู่มือแนะนำศาสตร์จักรกล D-306)
...