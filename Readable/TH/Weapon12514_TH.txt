
"บางทีในสายตาของราตรีอันยาวนานนั้น ดวงอาทิตย์ก็เป็นเพียงดวงดาวที่มืดมนเท่านั้น"
"แต่แม้โชคชะตาจะโหดร้ายและหลอกลวง สิ่งเดียวที่มันไม่เคยพรากไปได้ก็คือความหวัง"
"ความกล้าและความทรงจำหล่อหลอมบัลลังก์ของเธอขึ้นมา ความตายและการเสียสละเป็นดั่งเชื้อเพลิง ที่จุดให้เธอลุกโชนขึ้นมาอีกครั้ง"
"ดวงตะวันอันไร้พ่าย ที่ส่องสว่างมานานหลายกาลสมัยนับไม่ถ้วน โปรดเป็นสักขีพยานต่ออุดมคติ และอนาคตของ Natlan ด้วยเถอะ!"

ราวกับแสงแรกยามรุ่งอรุณที่ทาบทอลงมา และคล้ายดั่งแสงอรุโณทัยที่ส่องทะลุรั้วแห่งราตรี
เมื่อมังกรยักษ์ที่ต่อต้านสวรรค์ก้มหัวลง การต่อสู้อันยาวนานก็มาถึงจุดสิ้นสุด
ผู้นำของชาวประชาเหยียบบันไดยาวที่เปื้อนเลือด และเอื้อมมือไปหาเพลิงปฐมกาลที่ยังไม่มอดดับในเมืองต้องห้าม
เหล่าผู้ที่ทุบทำลายเครื่องพันธนาการพิสดารนั้น ยังไม่รู้ว่าชะตากรรมแบบใดที่รอพวกเขาอยู่

ก่อนที่ปราชญ์ผู้ขโมยเพลิงจะทันได้เอ่ยปาก เทพผู้ประกาศความตายก็ปรากฏตัวอย่างกะทันหัน และเผยวิถีที่ชะตากำหนดให้เทพมนุษย์ได้เห็น
มันเป็นภาพที่น่ากลัวเกินกว่าที่มนุษย์จะจินตนาการได้ เป็นอนาคตที่สิ้นหวัง ยิ่งกว่าการปกครองอย่างโหดเหี้ยมของมังกรผู้โง่เขลาเสียอีก
สรรพสิ่งล้วนถูกความมืดมิดอันไร้จุดสิ้นสุดกลืนกิน และกลายเป็นฝุ่นผงไร้ชีวิตในห้วงทมิฬชั่วนิรันดร์
เทพมนุษย์แห่งการต่อสู้รู้ดีว่า Natlan ยังไม่ได้รับชัยชนะ เพราะสงครามครั้งใหม่ได้เริ่มขึ้นแล้ว

ในวิสัยทัศน์อันยาวไกลของมังกรผู้ทรงปัญญานั้น ผู้ปกครองของ Natlan ในอนาคต จะเป็นราชันผู้แข็งแกร่งดั่งราชสีห์และแมงป่อง เจ้าเล่ห์เหมือนจิ้งจอกป่า
แต่เขาไม่เคยคิดเลยว่า สติปัญญาและความเจ้าเล่ห์ของเทพแห่งไฟ Xbalanque จะทำให้เขารู้สึกเลื่อมใสได้
เทพมนุษย์แลกพลังมาจากเงื้อมมือของ "ความตาย" และมังกรผู้ทรงปัญญาเอง ก็ยอมจำนนต่อแผนการของเขาด้วยเช่นกัน
แต่เขาไม่เคยคิดจะยอมจำนนต่อกฎเกณฑ์ และไม่เคยคิดจะทำตามคำสาบานที่เคยให้ไว้กับจอมโจรขโมยเพลิง

ในนามแห่ง "Haborym" ชีวิตได้กลายเป็นเพลิงศักดิ์สิทธิ์ที่ไม่มีวันมอดดับ และกฎจะถูกหล่อหลอมเป็นบัลลังก์เทพที่ลุกโชนตลอดกาล
แม้ว่านั่นคือความกลัวและความสิ้นหวังที่ไม่อาจเข้าใจได้ แต่ผู้คนก็เลือกที่จะตอบโต้ด้วยความกล้าหาญและความมุ่งมั่น
แน่นอนว่า ชีวิตที่มีอายุขัยอันแสนสั้นย่อมต้องมีวันดับสูญไป แต่แสงอาทิตย์จะขับไล่ความมืดให้หมดไปครั้งแล้วครั้งเล่า
เพราะท่ามกลางเพลิงปฐมกาล และกองเถ้าถ่านนั้น ดวงอาทิตย์ดวงแรกของประเทศแห่งเปลวไฟนั้น อยู่ในสายตาของผู้คนนับไม่ถ้วน...

เขาเห็นผู้เคราะห์ร้ายที่ถูกห้วงทมิฬกลืนกิน ยังคงต่อสู้เพื่อมนุษยชาติอย่างไม่หยุดยั้ง แม้ในวินาทีสุดท้าย
เขาเห็นช่างฝีมือที่ดวงตาถูกย้อมด้วยหยาดน้ำตาสีทอง ได้สืบทอดเพลิงศักดิ์สิทธิ์ไปด้วยกันกับชายหนุ่มผู้มีดวงตาสีแดง
เขาเห็นชนเผ่าที่กระจัดกระจายร่อนเร่ไปตามแผ่นดิน นักรบในหมู่พวกเขายังคงต่อสู้เพื่ออิสรภาพ
เขาเห็นเลือดอุ่น ๆ ที่ถูกอุทิศให้แก่ประกายไฟแห่งดวงดาว ที่ส่องสว่างในค่ำคืนอันยาวนาน จนกระทั่งสุริยันนับพันดวงลอยขึ้น...

"เทพราตรีเอ๋ย โปรดบันทึกดวงอาทิตย์ดวงแรก และนามโบราณแรก 'Kiongozi' เอาไว้ด้วยเถอะ"
"ฉันจะมอบความหวังไว้กับอนาคต ตราบใดที่ไฟยังไม่มอดดับ ก็ยังคงมี 'ความหวัง' อยู่"