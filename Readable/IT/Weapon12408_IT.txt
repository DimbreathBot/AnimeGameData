
Uno spadone realizzato con la rara Rupenera. Pesante come un masso, è talmente potente da poter creare un varco attraverso una montagna.
La lama è stata forgiata combinando un cristallo di Rupenera e un minerale cremisi. È nera come l'inchiostro, con fiamme rosse che si sprigionano dall'interno.

Le armi di Rupenera affondano le loro radici nell'antico modello "prototipo". Le lame di Rupenera possiedono tre caratteristiche distintive: sono dure come la roccia, brillanti come il ghiaccio e agguerrite come il sangue che ci dà la vita.
Anche se la Grande lama è uno spadone, è dotata di un'affilatura unica ed è poco più spessa di un filo di seta.
I cristalli rossi e neri si amalgamano alla perfezione, e ogni segmento si incastra perfettamente nel successivo dando vita a un unico corpo.
Il motivo della fiamma e le pietre di giada rossa che adornano l'elsa donano alla spada un aspetto oscuro e minaccioso da lontano, come sangue rosso che trasuda da un pozzo senza fondo di inchiostro nero.

Un tempo, il maestro artigiano Han Wu si avventurò alla ricerca del miglior minerale con cui fondere una lama di Rupenera. Cercò ovunque, finché non rimase coinvolto in un incidente in miniera.
Intrappolato nella caverna, i suoi occhi non riuscivano a vedere altro che un'oscurità disorientante e travolgente. Nelle sue orecchie rimbombava il fragoroso schianto delle rocce, come se le fondamenta del mondo stessero crollando.
Dopo questa disavventura, la fucina dell'artigiano rimase inutilizzata. Dove un tempo le fiamme bruciavano luminose, ora si raccoglieva la polvere, mentre la creatività che un tempo regnava sovrana si affievoliva e moriva.
Il figlio di Han Wu, Han Ce, apprese che il nucleo della terra era stato sigillato a causa di un'invasione di mostri, e si precipitò a informare suo padre.
Han Wu fu assalito dai sensi di colpa dopo aver appreso la notizia. Era sicuro che fosse stato il suo viaggio nella miniera ad aver disturbato il drago nel sottosuolo e il meteorite in cielo. Così, si alzò con fatica dal suo letto, accese di nuovo il fuoco della fucina e forgiò un potente spadone.
Quando fu pronto, Han Ce portò la spada nella miniera. Lì, seguendo le istruzioni di suo padre, eresse un santuario alto quanto lui e vi collocò la spada per allontanare il male e redarguire il drago.

Han Wu morì serenamente nel sonno diversi anni dopo.
Al momento della morte di Han Wu, un viaggiatore che passava vicino alla miniera del Monte Tianheng vide una luce cremisi brillare tra le rocce. Sotto gli occhi del viaggiatore, apparve un santuario nascosto che si aprì lentamente.
Lo spadone all'interno del santuario brillava debolmente, come se piangesse in segno di lutto.
Quella stessa notte, Han Ce si recò sulle montagne per recuperare la lama.
Il Tianshu di quell'epoca incise personalmente un'iscrizione sulla lama:
"Trafigge le montagne e scinde i mari, fa a pezzi le nuvole e squarcia la luna".
