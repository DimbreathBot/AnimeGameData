Barbatos'un hafif esintisi, irfan dolu sözlerini taşısın ve onları okuyucularıma ulaştırsın. Özgürlük rüzgarı Mondstadt'ta sonsuza dek hüküm sürsün.

Gunnhildr Klanının hikayesi, üç bin yıl önce Kulenin Efendisi Decarabian ve Kuzey Rüzgarı Kralı Andrius arasındaki savaş sırasında geçen bir efsaneyle başlar. O zamanlar, Mondstadt'ın donmuş çorak bir arazi olduğu ve Gunnhildr'ın göçebe klanındaki gelmiş geçmiş en güçlü lider olmaya yaklaştığı bir zamandı.

Gunnhildr'ın bu tarihte klan lideri olan babası, bir zamanlar Decarabian'ın emrinde görev almıştı. Mesafeli ve bencil kralın baskıcı yönetimine dayanabildiği kadar ona hizmet etti, daha fazla dayanamadığında ise klanını vahşi rüzgarların merhametsizce uluduğu şehrin dışına taşıdı. Ancak şehir kapılarının ardındaki çorak arazide yaşam sert ve acımasızdı. Zalim bir yöneticinin gazabından kaçmış olmasına rağmen, şimdi de amansız ve her şeyi sarmalayan kar fırtınasının gazabıyla karşılaşmıştı.

Göçebe klan için tüm umutların kaybolduğu sanılan bir anda, sayısız rüzgarın ortasındaki bir ruh Gunnhildr'ın dualarını duydu. Bir klan şefinin genç kızının içten yakarışı, diğer bir halkın yardım çağrısıyla birleşti. Kar fırtınasının neredeyse bastırdığı ve inanca dönüşen bir yakarıştı bu. İnanç, kaynağa akan su gibi rüzgar ruhunun önünde toplandı ve onun gücünü aldığı bir kaynağa dönüştü. Rüzgar ruhu, bu gücü klan için küçük bir sığınak yaparken kullandı ve klan şefinin kızına koruma gücü bahşetti.

Babasının ölümünden sonra Gunnhildr, yeni klan lideri ve klanın ilk rahibesi oldu. O günden itibaren klanını sadakatle korudu. Rüzgar Hükümdarı Barbatos soğuk ve bencil kral Decarabian'ın yönetimine meydan okuduğunda, Gunnhildr Klanının Rüzgar Hükümdarı'nın öfkesine karşı durmasını sağladı. Ancak Barbatos sonunda şiddetli rüzgarlara karşı savaşıp tiranın halkını serbest bıraktığında, zafer kazanan Rüzgar Hükümdarı'nı defne yapraklarıyla süsleyen de o olmuştu.

Barbatos ayrıldıktan sonra, ileriki yıllarda ülkede bir aristokrat sınıfı ortaya çıktı. İlahi güce sahip olan bu hükümdarlar, bin yıl sonra yozlaşacak ve zalim yöneticilere dönüşeceklerdi ama hiç kimse uzak geleceği tahmin etme yeteneğine sahip değildi. Barbatos'un kendisinin bile böyle bir yeteneği yoktu.

Gunnhildr'ın torunları, Aristokrasi içinde önde gelen bir klandı. Ancak kötü niyetli ve entrikacı Lawrence Klanından farklı olarak Gunnhildr'ın torunları, "her zaman Mondstadt için" sloganında yer alan Mondstadt'ı koruma miraslarından vazgeçmedi ve halkı korumak için elinden gelen her şeyi yaptılar. Aristokrasiyi devirmek için verilen mücadelede Mondstadt halkının tarafını tuttular. Bu nedenle Aristokrasinin geri kalanına uygulanan sürgün cezasından kurtuldular.

Günümüzde, Favonius Şövalyeleri arasında görev yapan birçok cesur şövalye ve seçkin din adamı Gunnhildr Klanının soyundan gelmektedir. Tarih, bize gelecek hakkında herhangi bir şey öğretebilseydi belki de bu, Gunnhildr Klanının atalarının mirasını ve Rüzgar Hükümdarı'nın Mondstadt'ı, topraklarını ve içinde yaşayan herkesi sonsuza dek koruma görevini onurlandırmaya devam edeceği olurdu.